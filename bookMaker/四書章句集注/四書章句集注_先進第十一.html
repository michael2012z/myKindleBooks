
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>先進第十一</title>
<link rel="stylesheet" href="style.css" type="text/css" />
</head>
<body>
<div id="ch17"></div>
<h2>先進第十一</h2>
<span class="normal">此篇多評弟子賢否。凡二十五1章。胡氏曰：「此篇記閔子騫言行者四，而其一直稱閔子，疑閔氏門人所記也。」1. 五 : 原作「七」。</span><br/>
<p/>
<span class="original">子曰：「先進於禮樂，野人也；後進於禮樂，君子也。</span><br/>
<span class="original">如用之，則吾從先進。」</span><br/>
<span class="normal">用之，謂用禮樂。孔子既述時人之言，又自言其如此，蓋欲損過以就中也。</span><br/>
<p/>
<span class="original">子曰：「從我於陳、蔡者，皆不及門也。」</span><br/>
<span class="original">德行：顏淵，閔子騫，冉伯牛，仲弓。言語：宰我，子貢。政事：冉有，季路。文學：子游，子夏</span><br/>
<span class="normal">行，去聲。弟子因孔子之言，記此十人，而并目其所長，分為四科。孔子教人各因其材，於此可見。程子曰：「四科乃從夫子於陳、蔡者爾，門人之賢者固不止此。曾子傳道而不與焉，故知十哲世俗論也。」</span><br/>
<p/>
<span class="original">子曰：「回也非助我者也，於吾言無所不說。」</span><br/>
<span class="normal">說，音悅。助我，若子夏之起予，因疑問而有以相長也。顏子於聖人之言，默識心通，無所疑問。故夫子云然，其辭若有憾焉，其實乃深喜之。胡氏曰：「夫子之於回，豈真以助我望之。蓋聖人之謙德，又以深贊顏氏云爾。」</span><br/>
<p/>
<span class="original">子曰：「孝哉閔子騫！人不間於其父母昆弟之言。」</span><br/>
<span class="normal">閒，去聲。胡氏曰：「父母兄弟稱其孝友，人皆信之無異辭者，蓋其孝友之實，有以積於中而著於外，故夫子歎而美之。」</span><br/>
<p/>
<span class="original">南容三復白圭，孔子以其兄之子妻之。</span><br/>
<span class="normal">三、妻，並去聲。詩大雅抑之篇曰：「白圭之玷，尚可磨也；斯言之玷，不可為也。」南容一日三復此言，事見家語，蓋深有意於謹言也。此邦有道所以不廢，邦無道所以免禍，故孔子以兄子妻之。范氏曰：「言者行之表，行者言之實，未有易其言而能謹於行者。南容欲謹其言如此，則必能謹其行矣。」</span><br/>
<p/>
<span class="original">季康子問：「弟子孰為好學？」孔子對曰：「有顏回者好學，不幸短命死矣！今也則亡。」</span><br/>
<span class="normal">好，去聲。范氏曰：「哀公、康子問同而對有詳略者，臣之告君，不可不盡。若康子者，必待其能問乃告之，此教誨之道也。」</span><br/>
<p/>
<span class="original">顏淵死，顏路請子之車以為之槨。</span><br/>
<span class="original">子曰：「才不才，亦各言其子也。鯉也死，有棺而無槨。吾不徒行以為之槨。以吾從大夫之後，不可徒行也。」</span><br/>
<span class="normal">鯉，孔子之子伯魚也，先孔子卒。言鯉之才雖不及顏淵，然己與顏路以父視之，則皆子也。孔子時已致仕，尚從大夫之列，言後，謙辭。胡氏曰：「孔子遇舊館人之喪，嘗脫驂以賻之矣。今乃不許顏路之請，何邪？葬可以無槨，驂可以脫而復求，大夫不可以徒行，命車不可以與人而鬻諸市也。且為所識窮乏者得我，而勉強以副其意，豈誠心與直道哉？或者以為君子行禮，視吾之有無而已。夫君子之用財，視義之可否豈獨視有無而已哉？</span><br/>
<p/>
<span class="original">顏淵死。子曰：「噫！天喪予！天喪予！」</span><br/>
<span class="normal">喪，去聲。噫，傷痛聲。悼道無傳，若天喪己也。</span><br/>
<p/>
<span class="original">顏淵死，子哭之慟。從者曰：「子慟矣。」</span><br/>
<span class="original">曰：「有慟乎？</span><br/>
<span class="original">非夫人之為慟而誰為！」</span><br/>
<span class="normal">夫，音扶。為，去聲。夫人，謂顏淵。言其死可惜，哭之宜慟，非他人之比也。胡氏曰：「痛惜之至，施當其可，皆情性之正也。」</span><br/>
<p/>
<span class="original">顏淵死，門人欲厚葬之，子曰：「不可。」</span><br/>
<span class="original">門人厚葬之。</span><br/>
<span class="original">子曰：「回也視予猶父也，予不得視猶子也。非我也，夫二三子也。」</span><br/>
<span class="normal">歎不得如葬鯉之得宜，以責門人也。</span><br/>
<p/>
<span class="original">季路問事鬼神。子曰：「未能事人，焉能事鬼？」敢問死。曰：「未知生，焉知死？」</span><br/>
<span class="normal">焉，於虔反。問事鬼神，蓋求所以奉祭祀之意。而死者人之所必有，不可不知，皆切問也。然非誠敬足以事人，則必不能事神；非原始而知所以生，則必不能反終而知所以死。蓋幽明始終，初無二理，但學之有序，不可躐等，故夫子告之如此。程子曰：「晝夜者，死生之道也。知生之道，則知死之道；盡事人之道，則盡事鬼之道。死生人鬼，一而二，二而一者也。或言夫子不告子路，不知此乃所以深告之也。」</span><br/>
<p/>
<span class="original">閔子侍側，誾誾如也；子路，行行如也；冉有、子貢，侃侃如也。子樂。</span><br/>
<span class="original">「若由也，不得其死然。」</span><br/>
<span class="normal">尹氏曰：「子路剛強，有不得其死之理，故因以戒之。其後子路卒死於衛孔悝之難。」洪氏曰：「漢書引此句，上有曰字。」或云：「上文樂字，即曰字之誤。」</span><br/>
<p/>
<span class="original">魯人為長府。</span><br/>
<span class="original">閔子騫曰：「仍舊貫，如之何？何必改作？」</span><br/>
<span class="original">子曰：「夫人不言，言必有中。」</span><br/>
<span class="normal">夫，音扶。中，去聲。言不妄發，發必當理，惟有德者能之。</span><br/>
<p/>
<span class="original">子曰：「由之瑟奚為於丘之門？」</span><br/>
<span class="original">門人不敬子路。子曰：「由也升堂矣，未入於室也。」</span><br/>
<span class="normal">門人以夫子之言，遂不敬子路，故夫子釋之。升堂入室，喻入道之次第。言子路之學，已造乎正大高明之域，特未深入精微之奧耳，未可以一事之失而遽忽之也。</span><br/>
<p/>
<span class="original">子貢問：「師與商也孰賢？」子曰：「師也過，商也不及。」</span><br/>
<span class="original">曰：「然則師愈與？」</span><br/>
<span class="original">子曰：「過猶不及。」</span><br/>
<span class="normal">道以中庸為至。賢知之過，雖若勝於愚不肖之不及，然其失中則一也。尹氏曰：「中庸之為德也，其至矣乎！夫過與不及，均也。差之毫釐，繆以千里。故聖人之教，抑其過，引其不及，歸於中道而已。」</span><br/>
<p/>
<span class="original">季氏富於周公，而求也為之聚斂而附益之。</span><br/>
<span class="original">子曰：「非吾徒也。小子鳴鼓而攻之，可也。」</span><br/>
<span class="normal">非吾徒，絕之也。小子鳴鼓而攻之，使門人聲其罪以責之也。聖人之惡黨惡而害民也如此。然師嚴而友親，故己絕之，而猶使門人正之，又見其愛人之無已也。范氏曰：「冉有以政事之才，施於季氏，故為不善至於如此。由其心術不明，不能反求諸身，而以仕為急故也。」</span><br/>
<p/>
<span class="original">柴也愚，</span><br/>
<span class="original">參也魯，</span><br/>
<span class="original">師也辟，</span><br/>
<span class="original">由也喭。</span><br/>
<span class="normal">喭，五旦反。喭，粗俗也。傳稱喭者，謂俗論也。楊氏曰：「四者性之偏，語之使知自勵也。」吳氏曰：「此章之首，脫『子曰』二字。」或疑下章子曰，當在此章之首，而通為一章。</span><br/>
<p/>
<span class="original">子曰：「回也其庶乎，屢空。</span><br/>
<span class="original">賜不受命，而貨殖焉，億則屢中。」</span><br/>
<span class="normal">中，去聲。命，謂天命。貨殖，貨財生殖也。億，意度也。言子貢不如顏子之安貧樂道，然其才識之明，亦能料事而多中也。程子曰：「子貢之貨殖，非若後人之豐財，但此心未忘耳。然此亦子貢少時事，至聞性與天道，則不為此矣。」范氏曰：「屢空者，簞食瓢飲屢絕而不改其樂也。天下之物，豈有可動其中者哉？貧富在天，而子貢以貨殖為心，則是不能安受天命矣。其言而多中者億而已，非窮理樂天者也。夫子嘗曰：『賜不幸言而中，是使賜多言也』，聖人之不貴言也如是。」</span><br/>
<p/>
<span class="original">子張問善人之道。子曰：「不踐跡，亦不入於室。」</span><br/>
<span class="normal">善人，質美而未學者也。程子曰：「踐跡，如言循途守轍。善人雖不必踐舊跡而自不為惡，然亦不能入聖人之室也。」張子曰：「善人欲仁而未志於學者也。欲仁，故雖不踐成法，亦不蹈於惡，有諸己也。由不學，故無自而入聖人之室也。」</span><br/>
<p/>
<span class="original">子曰：「論篤是與，君子者乎？色莊者乎？」</span><br/>
<span class="normal">與，如字。言但以其言論篤實而與之，則未知其為君子者乎？為色莊者乎？言不可以言貌取人也。</span><br/>
<p/>
<span class="original">子路問：「聞斯行諸？」子曰：「有父兄在，如之何其聞斯行之？」冉有問：「聞斯行諸？」子曰：「聞斯行之。」公西華曰：「由也問聞斯行諸，子曰『有父兄在』；求也問聞斯行諸，子曰『聞斯行之』。赤也惑，敢問。」子曰：「求也退，故進之；由也兼人，故退之。」</span><br/>
<span class="normal">兼人，謂勝人也。張敬夫曰：「聞義固當勇為，然有父兄在，則有不可得而專者。若不稟命而行，則反傷於義矣。子路有聞，未之能行，唯恐有聞。則於所當為，不患其不能為矣；特患為之之意或過，而於所當稟命者有闕耳。若冉求之資稟失之弱，不患其不稟命也；患其於所當為者逡巡畏縮，而為之不勇耳。聖人一進之，一退之，所以約之於義理之中，而使之無過不及之患也。」</span><br/>
<p/>
<span class="original">子畏於匡，顏淵後。子曰：「吾以女為死矣。」曰：「子在，回何敢死？」</span><br/>
<span class="normal">女，音汝。○後，謂相失在後。何敢死，謂不赴鬥而必死也。胡氏曰：「先王之制，民生於三，事之如一。惟其所在，則致死焉。況顏淵之於孔子，恩義兼盡，又非他人之為師弟子者而已。即夫子不幸而遇難，回必捐生以赴之矣。捐生以赴之，幸而不死，則必上告天子、下告方伯，請討以復讎，不但已也。夫子而在，則回何為而不愛其死，以犯匡人之鋒乎？」</span><br/>
<p/>
<span class="original">季子然問：「仲由、冉求可謂大臣與？」</span><br/>
<span class="original">子曰：「吾以子為異之問，曾由與求之問。</span><br/>
<span class="original">所謂大臣者：以道事君，不可則止。</span><br/>
<span class="original">今由與求也，可謂具臣矣。」</span><br/>
<span class="original">曰：「然則從之者與？」</span><br/>
<span class="original">子曰：「弒父與君，亦不從也。」</span><br/>
<span class="normal">言二子雖不足於大臣之道，然君臣之義則聞之熟矣，弒逆大故必不從之。蓋深許二子以死難不可奪之節，而又以陰折季氏不臣之心也。尹氏曰：「季氏專權僭竊，二子仕其家而不能正也，知其不可而不能止也，可謂具臣矣。是時季氏已有無君之心，故自多其得人。意其可使從己也，故曰弒父與君亦不從也，其庶乎二子可免矣。」</span><br/>
<p/>
<span class="original">子路使子羔為費宰。</span><br/>
<span class="original">子曰：「賊夫人之子。」</span><br/>
<span class="original">子路曰：「有民人焉，有社稷焉。何必讀書，然後為學？」</span><br/>
<span class="original">子曰：「是故惡夫佞者。」</span><br/>
<span class="normal">惡，去聲。治民事神，固學者事，然必學之已成，然後可仕以行其學。若初未嘗學，而使之即仕以為學，其不至於慢神而虐民者幾希矣。子路之言，非其本意，但理屈辭窮，而取辨於口以禦人耳。故夫子不斥其非，而特惡其佞也。范氏曰：「古者學而後入政。未聞以政學者也。蓋道之本在於修身，而後及於治人，其說具於方冊。讀而知之，然後能行。何可以不讀書也？子路乃欲使子羔以政為學，失先後本末之序矣。不知其過而以口給禦人，故夫子惡其佞也。」</span><br/>
<p/>
<span class="original">子路、曾皙、冉有、公西華侍坐。</span><br/>
<span class="original">子曰：「以吾一日長乎爾，毋吾以也。</span><br/>
<span class="original">居則曰：『不吾知也！』如或知爾，則何以哉？」</span><br/>
<span class="original">子路率爾而對曰：「千乘之國，攝乎大國之間，加之以師旅，因之以饑饉；由也為之，比及三年，可使有勇，且知方也。」夫子哂之。</span><br/>
<span class="original">「求！爾何如？」對曰：「方六七十，如五六十，求也為之，比及三年，可使足民。如其禮樂，以俟君子。」</span><br/>
<span class="original">「赤！爾何如？」對曰：「非曰能之，願學焉。宗廟之事，如會同，端章甫，願為小相焉。」</span><br/>
<span class="original">「點！爾何如？」鼓瑟希，鏗爾，舍瑟而作。對曰：「異乎三子者之撰。」子曰：「何傷乎？亦各言其志也。」曰：「莫春者，春服既成。冠者五六人，童子六七人，浴乎沂，風乎舞雩，詠而歸。」夫子喟然歎曰；「吾與點也！」</span><br/>
<span class="original">三子者出，曾皙後。曾皙曰：「夫三子者之言何如？」子曰：「亦各言其志也已矣。」</span><br/>
<span class="original">曰：「夫子何哂由也？」</span><br/>
<span class="original">曰：「為國以禮，其言不讓，是故哂之。」</span><br/>
<span class="original">「唯求則非邦也與？」「安見方六七十如五六十而非邦也者？」</span><br/>
<span class="original">「唯赤則非邦也與？」「宗廟會同，非諸侯而何？赤也為之小，孰能為之大？」</span><br/>
<span class="normal">此亦曾皙問而夫子答也。孰能為之大，言無能出其右者，亦許之之辭。程子曰：「古之學者，優柔厭飫，有先後之序。如子路、冉有、公西赤言志如此，夫子許之。亦以此自是實事。後之學者好高，如人游心千里之外，然自身卻只在此。」又曰：「孔子與點，蓋與聖人之志同，便是堯、舜氣象也。誠異三子者之撰，特行有不掩焉耳，此所謂狂也。子路等所見者小，子路只為不達為國以禮道理，是以哂之。若達，卻便是這氣象也。」又曰：「三子皆欲得國而治之，故夫子不取。曾點，狂者也，未必能為聖人之事，而能知夫子之志。故曰浴乎沂，風乎舞雩，詠而歸，言樂而得其所也。孔子之志，在於老者安之，朋友信之，少者懷之，使萬物莫不遂其性。曾點知之，故孔子喟然歎曰「吾與點也。」又曰：「曾點、漆雕開，已見大意。」</span><br/>
<p/>

</body></html>
