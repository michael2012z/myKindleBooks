
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>陽貨第十七</title>
<link rel="stylesheet" href="style.css" type="text/css" />
</head>
<body>
<div id="ch23"></div>
<h2>陽貨第十七</h2>
<span class="normal">凡二十六章。</span><br/>
<p/>
<span class="original">陽貨欲見孔子，孔子不見，歸孔子豚。孔子時其亡也，而往拜之，遇諸塗。</span><br/>
<span class="original">謂孔子曰：「來！予與爾言。」曰：「懷其寶而迷其邦，可謂仁乎？」曰：「不可。」「好從事而亟失時，可謂知乎？」曰：「不可。」「日月逝矣，歲不我與。」孔子曰：「諾。吾將仕矣。」</span><br/>
<span class="normal">好、亟、知，並去聲。懷寶迷邦，謂懷藏道德，不救國之迷亂。亟，數也。失時，謂不及事幾之會。將者，且然而未必之辭。貨語皆譏孔子而諷使速仕。孔子固未嘗如此，而亦非不欲仕也，但不仕於貨耳。故直據理答之，不復與辯，若不諭其意者。陽貨之欲見孔子，雖其善意，然不過欲使助己為亂耳。故孔子不見者，義也。其往拜者，禮也。必時其亡而往者，欲其稱也。遇諸塗而不避者，不終絕也。隨問而對者，理之直也。對而不辯者，言之孫而亦無所詘也。楊氏曰：「揚雄謂孔子於陽貨也，敬所不敬，為詘身以信道。非知孔子者。蓋道外無身，身外無道。身詘矣而可以信道，吾未之信也。」</span><br/>
<p/>
<span class="original">子曰：「性相近也，習相遠也。」</span><br/>
<span class="normal">此所謂性，兼氣質而言者也。氣質之性，固有美惡之不同矣。然以其初而言，則皆不甚相遠也。但習於善則善，習於惡則惡，於是始相遠耳。程子曰：「此言氣質之性。非言性之本也。若言其本，則性即是理，理無不善，孟子之言性善是也。何相近之有哉？」</span><br/>
<p/>
<span class="original">子曰：「唯上知與下愚不移。」</span><br/>
<span class="normal">知，去聲。此承上章而言。人之氣質相近之中，又有美惡一定，而非習之所能移者。程子曰「人性本善，有不可移者何也？語其性則皆善也，語其才則有下愚之不移。所謂下愚有二焉：自暴自棄也。人苟以善自治，則無不可移，雖昏愚之至，皆可漸磨而進也。惟自暴者拒之以不信，自棄者絕之以不為，雖聖人與居，不能化而入也，仲尼之所謂下愚也。然其質非必昏且愚也，往往強戾而才力有過人者，商辛是也。聖人以其自絕於善，謂之下愚，然考其歸則誠愚也。」或曰：「此與上章當合為一，子曰二字，蓋衍文耳。」</span><br/>
<p/>
<span class="original">子之武城，聞弦歌之聲。</span><br/>
<span class="original">夫子莞爾而笑，曰：「割雞焉用牛刀？」</span><br/>
<span class="original">子游對曰：「昔者偃也聞諸夫子曰：『君子學道則愛人，小人學道則易使也。』」</span><br/>
<span class="original">子曰：「二三子！偃之言是也。前言戲之耳。」</span><br/>
<span class="normal">嘉子游之篤信，又以解門人之惑也。治有大小，而其治之必用禮樂，則其為道一也。但眾人多不能用，而子游獨行之。故夫子驟聞而深喜之，因反其言以戲之。而子游以正對，故復是其言，而自實其戲也。</span><br/>
<p/>
<span class="original">公山弗擾以費畔，召，子欲往。</span><br/>
<span class="normal">弗擾，季氏宰。與陽貨共執桓子，據邑以叛。</span><br/>
<p/>
<span class="original">子路不說，曰：「末之也已，何必公山氏之之也。」</span><br/>
<span class="original">子曰：「夫召我者而豈徒哉？如有用我者，吾其為東周乎？」</span><br/>
<span class="normal">夫，音扶。豈徒哉，言必用我也。為東周，言興周道於東方。程子曰：「聖人以天下無不可有為之人，亦無不可改過之人，故欲往。然而終不往者，知其必不能改故也。」</span><br/>
<p/>
<span class="original">子張問仁於孔子。孔子曰：「能行五者於天下，為仁矣。」請問之。曰：「恭、寬、信、敏、惠。恭則不侮，寬則得眾，信則人任焉，敏則有功，惠則足以使人。」</span><br/>
<span class="normal">行是五者，則心存而理得矣。於天下，言無適而不然，猶所謂雖之夷狄不可棄者。五者之目，蓋因子張所不足而言耳。任，倚仗也，又言其效如此。張敬夫曰：「能行此五者於天下，則其心公平而周遍可知矣，然恭其本與？」李氏曰：「此章與六言、六蔽、五美、四惡之類，皆與前後文體大不相似。」</span><br/>
<p/>
<span class="original">佛肸召，子欲往。</span><br/>
<span class="original">子路曰：「昔者由也聞諸夫子曰：『親於其身為不善者，君子不入也。』佛肸以中牟畔，子之往也，如之何！」</span><br/>
<span class="original">子曰：「然。有是言也。不曰堅乎，磨而不磷；不曰白乎，涅而不緇。</span><br/>
<span class="original">吾豈匏瓜也哉？焉能繫而不食？」</span><br/>
<span class="normal">焉，於虔反。匏，瓠也。匏瓜繫於一處而不能飲食，人則不如是也。張敬夫曰：「子路昔者之所聞，君子守身之常法。夫子今日之所言，聖人體道之大權也。然夫子於公山佛肸之召皆欲往者，以天下無不可變之人，無不可為之事也。其卒不往者，知其人之終不可變而事之終不可為耳。一則生物之仁，一則知人之智也。」</span><br/>
<p/>
<span class="original">子曰：「由也，女聞六言六蔽矣乎？」對曰：「未也。」</span><br/>
<span class="original">「居！吾語女。</span><br/>
<span class="original">好仁不好學，其蔽也愚；好知不好學，其蔽也蕩；好信不好學，其蔽也賊；好直不好學，其蔽也絞；好勇不好學，其蔽也亂；好剛不好學，其蔽也狂。」</span><br/>
<span class="normal">好、知，並去聲。六言皆美德，然徒好之而不學以明其理，則各有所蔽。愚，若可陷可罔之類。蕩，謂窮高極廣而無所止。賊，謂傷害於物。勇者，剛之發。剛者，勇之體。狂，躁率也。范氏曰：「子路勇於為善，其失之者，未能好學以明之也，故告之以此。曰勇、曰剛、曰信、曰直，又皆所以救其偏也。」</span><br/>
<p/>
<span class="original">子曰：「小子！何莫學夫詩？</span><br/>
<span class="original">詩，可以興，</span><br/>
<span class="original">可以觀，</span><br/>
<span class="original">可以群，</span><br/>
<span class="original">可以怨。</span><br/>
<span class="original">邇之事父，遠之事君。</span><br/>
<span class="original">多識於鳥獸草木之名。」</span><br/>
<span class="normal">其緒餘又足以資多識。學詩之法，此章盡之。讀是經者，所宜盡心也。</span><br/>
<p/>
<span class="original">子謂伯魚曰：「女為周南召南矣乎？人而不為周南召南，其猶正牆面而立也與？」</span><br/>
<span class="normal">女，音汝。與，平聲。為，猶學也。周南召南，詩首篇名。所言皆修身齊家之事。正牆面而立，言即其至近之地，而一物無所見，一步不可行。</span><br/>
<p/>
<span class="original">子曰：「禮云禮云，玉帛云乎哉？樂云樂云，鐘鼓云乎哉？」</span><br/>
<span class="normal">敬而將之以玉帛，則為禮；和而發之以鐘鼓，則為樂。遺其本而專事其末，則豈禮樂之謂哉？程子曰：「禮只是一箇序，樂只是一箇和。只此兩字，含蓄多少義理。天下無一物無禮樂1。且如置此兩椅，一不正，便是無序。無序便乖，乖便不和。又如盜賊至為不道，然亦有禮樂。蓋必有總屬，必相聽順，乃能為盜。不然，則叛亂無統，不能一日相聚而為盜也。禮樂無處無之，學者須要識得。」1. 樂 : 原作「義」。據清仿宋大字本改。</span><br/>
<p/>
<span class="original">子曰：「色厲而內荏，譬諸小人，其猶穿窬之盜也與？」</span><br/>
<span class="normal">荏，而審反。與，平聲。厲，威嚴也。荏，柔弱也。小人，細民也。穿，穿壁。窬，踰牆。言其無實盜名，而常畏人知也。</span><br/>
<p/>
<span class="original">子曰：「鄉原，德之賊也。」</span><br/>
<span class="normal">鄉者，鄙俗之意。原，與愿同。荀子原愨，注讀作愿是也。鄉原，鄉人之愿者也。蓋其同流合汙以媚於世，故在鄉人之中，獨以愿稱。夫子以其似德非德，而反亂乎德，故以為德之賊而深惡之。詳見孟子末篇。</span><br/>
<p/>
<span class="original">子曰：「道聽而塗說，德之棄也。」</span><br/>
<span class="normal">雖聞善言，不為己有，是自棄其德也。王氏曰：「君子多識前言往行以畜其德，道聽塗說，則棄之矣。」</span><br/>
<p/>
<span class="original">子曰：「鄙夫可與事君也與哉？</span><br/>
<span class="original">其未得之也，患得之；既得之，患失之。</span><br/>
<span class="original">苟患失之，無所不至矣。」</span><br/>
<span class="normal">小則吮癰舐痔，大則弒父與君，皆生於患失而已。胡氏曰：「許昌靳裁之有言曰：『士之品大概有三：志於道德者，功名不足以累其心；志於功名者，富貴不足以累其心；志於富貴而已者，則亦無所不至矣。』志於富貴，即孔子所謂鄙夫也。」</span><br/>
<p/>
<span class="original">子曰：「古者民有三疾，今也或是之亡也。</span><br/>
<span class="original">古之狂也肆，今之狂也蕩；古之矜也廉，今之矜也忿戾；古之愚也直，今之愚也詐而已矣。」</span><br/>
<span class="normal">狂者，志願太高。肆，謂不拘小節。蕩則踰大閑矣。矜者，持守太嚴。廉，謂稜角玮厲。忿戾則至於爭矣。愚者，暗昧不明。直，謂徑行自遂。詐則挾私妄作矣。范氏曰：「末世滋偽。豈惟賢者不如古哉？民性之蔽，亦與古人異矣。」</span><br/>
<p/>
<span class="original">子曰：「巧言令色，鮮矣仁。」</span><br/>
<span class="normal">重出。</span><br/>
<p/>
<span class="original">子曰：「惡紫之奪朱也，惡鄭聲之亂雅樂也，惡利口之覆邦家者。」</span><br/>
<span class="normal">惡，去聲。覆，芳服反。朱，正色。紫，閒色。雅，正也。利口，捷給。覆，傾敗也。范氏曰：「天下之理，正而勝者常少，不正而勝者常多，聖人所以惡之也。利口之人，以是為非，以非為是，以賢為不肖，以不肖為賢。人君苟悅而信之，則國家之覆也不難矣。」</span><br/>
<p/>
<span class="original">子曰：「予欲無言。」</span><br/>
<span class="original">子貢曰：「子如不言，則小子何述焉？」</span><br/>
<span class="original">子曰：「天何言哉？四時行焉，百物生焉，天何言哉？」</span><br/>
<span class="normal">四時行，百物生，莫非天理發見流行之實，不待言而可見。聖人一動一靜，莫非妙道精義之發，亦天而已，豈待言而顯哉？此亦開示子貢之切，惜乎其終不喻也。程子曰：「孔子之道，譬如日星之明，猶患門人未能盡曉，故曰『予欲無言』。若顏子則便默識，其他則未免疑問，故曰『小子何述』。」又曰：「『天何言哉，四時行焉，百物生焉』，則可謂至明白矣。」愚按：此與前篇無隱之意相發，學者詳之。</span><br/>
<p/>
<span class="original">孺悲欲見孔子，孔子辭以疾。將命者出戶，取瑟而歌。使之聞之。</span><br/>
<span class="normal">孺悲，魯人，嘗學士喪禮於孔子。當是時必有以得罪者。故辭以疾，而又使知其非疾，以警教之也。程子曰：「此孟子所謂不屑之教誨，所以深教之也。」</span><br/>
<p/>
<span class="original">宰我問：「三年之喪，期已久矣。</span><br/>
<span class="original">君子三年不為禮，禮必壞；三年不為樂，樂必崩。</span><br/>
<span class="original">舊穀既沒，新穀既升，鑽燧改火，期可已矣。」</span><br/>
<span class="original">子曰：「食夫稻，衣夫錦，於女安乎？」曰：「安。」</span><br/>
<span class="original">「女安則為之！夫君子之居喪，食旨不甘，聞樂不樂，居處不安，故不為也。今女安，則為之！」</span><br/>
<span class="original">宰我出。子曰：「予之不仁也！子生三年，然後免於父母之懷。夫三年之喪，天下之通喪也。予也有三年之愛於其父母乎？」</span><br/>
<span class="normal">宰我既出，夫子懼其真以為可安而遂行之，故深探其本而斥之。言由其不仁，故愛親之薄如此也。懷，抱也。又言君子所以不忍於親，而喪必三年之故。使之聞之，或能反求而終得其本心也。范氏曰：「喪雖止於三年，然賢者之情則無窮也。特以聖人為之中制而不敢過，故必俯而就之。非以三年之喪，為足以報其親也。所謂三年然後免於父母之懷，特以責宰我之無恩，欲其有以跂而及之爾。」</span><br/>
<p/>
<span class="original">子曰：「飽食終日，無所用心，難矣哉！不有博弈者乎，為之猶賢乎已。」</span><br/>
<span class="normal">博，局戲也。弈，圍棋也。已，止也。李氏曰：「聖人非教人博弈也，所以甚言無所用心之不可爾。」</span><br/>
<p/>
<span class="original">子路曰：「君子尚勇乎？」子曰：「君子義以為上。君子有勇而無義為亂，小人有勇而無義為盜。」</span><br/>
<span class="normal">尚，上之也。君子為亂，小人為盜，皆以位而言者也。尹氏曰：「義以為尚，則其勇也大矣。子路好勇，故夫子以此救其失也。」胡氏曰：「疑此子路初見孔子時問答也。」</span><br/>
<p/>
<span class="original">子貢曰：「君子亦有惡乎？」子曰：「有惡：惡稱人之惡者，惡居下流而訕上者，惡勇而無禮者，惡果敢而窒者。」</span><br/>
<span class="original">曰：「賜也亦有惡乎？」「惡徼以為知者，惡不孫以為勇者，惡訐以為直者。」</span><br/>
<span class="normal">徼，古堯反。知、孫，並去聲。訐，居謁反。惡徼以下，子貢之言也。徼，伺察也。訐，謂攻發人之陰私。楊氏曰：「仁者無不愛，則君子疑若無惡矣。子貢之有是心也，故問焉以質其是非。」侯氏曰：「聖賢之所惡如此，所謂唯仁者能惡人也。」</span><br/>
<p/>
<span class="original">子曰：「唯女子與小人為難養也，近之則不孫，遠之則怨。」</span><br/>
<span class="normal">近、孫、遠，並去聲。此小人，亦謂僕隸下人也。君子之於臣妾，莊以贋之，慈以畜之，則無二者之患矣。</span><br/>
<p/>
<span class="original">子曰：「年四十而見惡焉，其終也已。」</span><br/>
<span class="normal">惡，去聲。四十，成德之時。見惡於人，則止於此而已，勉人及時遷善改過也。蘇氏曰「此亦有為而言，不知其為誰也。」</span><br/>
<p/>

</body></html>
