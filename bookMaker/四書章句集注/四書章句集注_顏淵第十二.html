
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>顏淵第十二</title>
<link rel="stylesheet" href="style.css" type="text/css" />
</head>
<body>
<div id="ch18"></div>
<h2>顏淵第十二</h2>
<span class="normal">凡二十四章。</span><br/>
<p/>
<span class="original">顏淵問仁。子曰：「克己復禮為仁。一日克己復禮，天下歸仁焉。為仁由己，而由人乎哉？」</span><br/>
<span class="original">顏淵曰：「請問其目。」子曰：「非禮勿視，非禮勿聽，非禮勿言，非禮勿動。」顏淵曰：「回雖不敏，請事斯語矣。」</span><br/>
<span class="normal">目，條件也。顏淵聞夫子之言，則於天理人欲之際，已判然矣，故不復有所疑問，而直請其條目也。非禮者，己之私也。勿者，禁止之辭。是人心之所以為主，而勝私復禮之機也。私勝，則動容周旋無不中禮，而日用之間，莫非天理之流行矣。事，如事事之事。請事斯語，顏子默識其理，又自知其力有以勝之，故直以為己任而不疑也。程子曰：「顏淵問克己復禮之目，子曰，『非禮勿視，非禮勿聽，非禮勿言，非禮勿動』，四者身之用也。由乎中而應乎外，制於外所以養其中也。顏淵事斯語，所以進於聖人。後之學聖人者，宜服膺而勿失也，因箴以自警。其視箴曰：『心兮本虛，應物無跡。操之有要，視為之則。蔽交於前，其中則遷。制之於外，以安其內。克己復禮，久而誠矣。』其聽箴曰：『人有秉彝，本乎天性。知誘物化，遂亡其正。卓彼先覺，知止有定。閑邪存誠，非禮勿聽。』其言箴曰：『人心之動，因言以宣。發禁躁妄，內斯靜專。矧是樞機，興戎出好，吉凶榮辱，惟其所召。傷易則誕，傷煩則支，己肆物忤，出悖來違。非法不道，欽哉訓辭！』其動箴曰『哲人知幾，誠之於思；志士勵行，守之於為。順理則裕，從欲惟危；造次克念，戰兢自持。習與性成，聖賢同歸。』」愚按：此章問答，乃傳授心法切要之言。非至明不能察其幾，非至健不能致其決。故惟顏子得聞之，而凡學者亦不可以不勉也。程子之箴，發明親切，學者尤宜深玩。</span><br/>
<p/>
<span class="original">仲弓問仁。子曰：「出門如見大賓，使民如承大祭。己所不欲，勿施於人。在邦無怨，在家無怨。」仲弓曰：「雍雖不敏，請事斯語矣。」</span><br/>
<span class="normal">敬以持己，恕以及物，則私意無所容而心德全矣。內外無怨，亦以其效言之，使以自考也。程子曰：「孔子言仁，只說出門如見大賓，使民如承大祭。看其氣象，便須心廣體胖，動容周旋中禮。惟謹獨，便是守之之法。」或問：「出門使民之時，如此可也；未出門使民之時，如之何？」曰：「此儼若思時也，有諸中而後見於外。觀其出門使民之時，其敬如此，則前乎此者敬可知矣。非因出門使民，然後有此敬也。」愚按：克己復禮，乾道也；主敬行恕，坤道也。顏、冉之學，其高下淺深，於此可見。然學者誠能從事於敬恕之間而有得焉，亦將無己之可克矣。</span><br/>
<p/>
<span class="original">司馬牛問仁。</span><br/>
<span class="original">子曰：「仁者其言也訒。」</span><br/>
<span class="original">曰：「其言也訒，斯謂之仁已乎？」子曰：「為之難，言之得無訒乎？」</span><br/>
<span class="normal">牛意仁道至大，不但如夫子之所言，故夫子又告之以此。蓋心常存，故事不苟，事不苟，故其言自有不得而易者，非強閉之而不出也。楊氏曰「觀此及下章再問之語，牛之易其言可知。」程子曰：「雖為司馬牛多言故及此，然聖人之言，亦止此為是。」愚謂牛之為人如此，若不告之以其病之所切，而泛以為仁之大概語之，則以彼之躁，必不能深思以去其病，而終無自以入德矣。故其告之如此。蓋聖人之言，雖有高下大小之不同，然其切於學者之身，而皆為入德之要，則又初不異也。讀者其致思焉。</span><br/>
<p/>
<span class="original">司馬牛問君子。子曰：「君子不憂不懼。」</span><br/>
<span class="original">曰：「不憂不懼，斯謂之君子已乎？」子曰：「內省不疚，夫何憂何懼？」</span><br/>
<span class="normal">夫，音扶。牛之再問，猶前章之意，故復告之以此。疚，病也。言由其平日所為無愧於心，故能內省不疚，而自無憂懼，未可遽以為易而忽之也。晁氏曰：「不憂不懼，由乎德全而無疵。故無入而不自得，非實有憂懼而強排遣之也。」</span><br/>
<p/>
<span class="original">司馬牛憂曰：「人皆有兄弟，我獨亡。」</span><br/>
<span class="original">子夏曰：「商聞之矣：</span><br/>
<span class="original">死生有命，富貴在天。</span><br/>
<span class="original">君子敬而無失，與人恭而有禮。四海之內，皆兄弟也。君子何患乎無兄弟也？」</span><br/>
<span class="normal">既安於命，又當修其在己者。故又言苟能持己以敬而不間斷，接人以恭而有節文，則天下之人皆愛敬之，如兄弟矣。蓋子夏欲以寬牛之憂，故為是不得已之辭，讀者不以辭害意可也。胡氏曰：「子夏四海皆兄弟之言，特以廣司馬牛之意，意圓而語滯者也，惟聖人則無此病矣。且子夏知此而以哭子喪明，則以蔽於愛而昧於理，是以不能踐其言爾。」</span><br/>
<p/>
<span class="original">子張問明。子曰：「浸潤之譖，膚受之愬，不行焉。可謂明也已矣。浸潤之譖膚受之愬不行焉，可謂遠也已矣。」</span><br/>
<span class="normal">譖，莊蔭反。愬，蘇路反。○浸潤，如水之浸灌滋潤，漸漬而不驟也。譖，毀人之行也。膚受，謂肌膚所受，利害切身。如易所謂「剝床以膚，切近災」者也。愬，愬己之冤也。毀人者漸漬而不驟，則聽者不覺其入，而信之深矣。愬冤者急迫而切身，則聽者不及致詳，而發之暴矣。二者難察而能察之，則可見其心之明，而不蔽於近矣。此亦必因子張之失而告之，故其辭繁而不殺，以致丁寧之意云。楊氏曰：「驟而語之，與利害不切於身者，不行焉，有不待明者能之也。故浸潤之譖、膚受之愬不行，然後謂之明，而又謂之遠。遠則明之至也。書曰：『視遠惟明。』」</span><br/>
<p/>
<span class="original">子貢問政。子曰：「足食。足兵。民信之矣。」</span><br/>
<span class="original">子貢曰：「必不得已而去，於斯三者何先？」曰：「去兵。」</span><br/>
<span class="original">子貢曰：「必不得已而去，於斯二者何先？」曰：「去食。自古皆有死，民無信不立。」</span><br/>
<span class="normal">民無食必死，然死者人之所必不免。無信則雖生而無以自立，不若死之為安。故寧死而不失信於民，使民亦寧死而不失信於我也。程子曰：「孔門弟子善問，直窮到底，如此章者。非子貢不能問，非聖人不能答也。」愚謂以人情而言，則兵食足而後吾之信可以孚於民。以民德而言，則信本人之所固有，非兵食所得而先也。是以為政者，當身率其民而以死守之，不以危急而可棄也。</span><br/>
<p/>
<span class="original">棘子成曰：「君子質而已矣，何以文為？」</span><br/>
<span class="original">子貢曰：「惜乎！夫子之說，君子也。駟不及舌。</span><br/>
<span class="original">文猶質也，質猶文也。虎豹之梈猶犬羊之梈。」</span><br/>
<span class="normal">梈，其郭反。梈，皮去毛者也。言文質等耳，不可相無。若必盡去其文而獨存其質，則君子小人無以辨矣。夫棘子成矯當時之弊，固失之過；而子貢矯子成之弊，又無本末輕重之差，胥失之矣。</span><br/>
<p/>
<span class="original">哀公問於有若曰：「年饑，用不足，如之何？」</span><br/>
<span class="original">有若對曰：「盍徹乎？」</span><br/>
<span class="original">曰：「二，吾猶不足，如之何其徹也？」</span><br/>
<span class="original">對曰：「百姓足，君孰與不足？百姓不足，君孰與足？」</span><br/>
<span class="normal">民富，則君不至獨貧；民貧，則君不能獨富。有若深言君民一體之意，以止公之厚斂，為人上者所宜深念也。楊氏曰：「仁政必自經界始。經界正，而後井地均、穀祿平，而軍國之需皆量是以為出焉。故一徹而百度舉矣，上下寧憂不足乎？以二猶不足而教之徹，疑若迂矣。然什一，天下之中正。多則桀，寡則貉，不可改也。後世不究其本而惟末之圖，故征斂無藝，費出無經，而上下困矣。又惡知盍徹之當務而不為迂乎？</span><br/>
<p/>
<span class="original">子張問崇德、辨惑。子曰：「主忠信，徙義，崇德也。</span><br/>
<span class="original">愛之欲其生，惡之欲其死。既欲其生，又欲其死，是惑也。</span><br/>
<span class="original">『誠不以富，亦祗以異。』」</span><br/>
<span class="normal">此詩小雅我行其野之辭也。舊說：夫子引之，以明欲其生死者不能使之生死。如此詩所言，不足以致富而適足以取異也。程子曰：「此錯簡，當在第十六篇齊景公有馬千駟之上。因此下文亦有齊景公字而誤也。」楊氏曰：「堂堂乎張也，難與並為仁矣。則非誠善補過不蔽於私者，故告之如此。」</span><br/>
<p/>
<span class="original">齊景公問政於孔子。</span><br/>
<span class="original">孔子對曰：「君君，臣臣，父父，子子。」</span><br/>
<span class="original">公曰：「善哉！信如君不君，臣不臣，父不父，子不子，雖有粟，吾得而食諸？」</span><br/>
<span class="normal">景公善孔子之言而不能用，其後果以繼嗣不定，啟陳氏弒君篡國之禍。楊氏曰：「君之所以君，臣之所以臣，父之所以父，子之所以子，是必有道矣。景公知善夫子之言，而不知反求其所以然，蓋悅而不繹者。齊之所以卒於亂也。」</span><br/>
<p/>
<span class="original">子曰：「片言可以折獄者，其由也與？」</span><br/>
<span class="original">子路無㝛諾。</span><br/>
<span class="normal">㝛，留也，猶㝛怨之㝛。急於踐言，不留其諾也。記者因夫子之言而記此，以見子路之所以取信於人者，由其養之有素也。尹氏曰：「小邾射以句繹奔魯，曰：『使季路要我，吾無盟矣。』千乘之國，不信其盟，而信子路之一言，其見信於人可知矣。一言而折獄者，信在言前，人自信之故也。不留諾，所以全其信也。」</span><br/>
<p/>
<span class="original">子曰：「聽訟，吾猶人也，必也使無訟乎！」</span><br/>
<span class="normal">范氏曰：「聽訟者，治其末，塞其流也。正其本，清其源，則無訟矣。」楊氏曰「子路片言可以折獄，而不知以禮遜為國，則未能使民無訟者也。故又記孔子之言，以見聖人不以聽訟為難，而以使民無訟為貴。」</span><br/>
<p/>
<span class="original">子張問政。子曰：「居之無倦，行之以忠。」</span><br/>
<span class="normal">居，謂存諸心。無倦，則始終如一。行，謂發於事。以忠，則表裏如一。程子曰「子張少仁。無誠心愛民，則必倦而不盡心，故告之以此。」</span><br/>
<p/>
<span class="original">子曰：「博學於文，約之以禮，亦可以弗畔矣夫！」</span><br/>
<span class="normal">重出。</span><br/>
<p/>
<span class="original">子曰：「君子成人之美，不成人之惡。小人反是。」</span><br/>
<span class="normal">成者，誘掖獎勸以成其事也。君子小人，所存既有厚薄之殊，而其所好又有善惡之異。故其用心不同如此。</span><br/>
<p/>
<span class="original">季康子問政於孔子。孔子對曰：「政者，正也。子帥以正，孰敢不正？」</span><br/>
<span class="normal">范氏曰：「未有己不正而能正人者。」胡氏曰：「魯自中葉，政由大夫，家臣效尤，據邑背叛，不正甚矣。故孔子以是告之，欲康子以正自克，而改三家之故。惜乎康子之溺於利欲而不能也。」</span><br/>
<p/>
<span class="original">季康子患盜，問於孔子。孔子對曰：「苟子之不欲，雖賞之不竊。」</span><br/>
<span class="normal">言子不貪欲，則雖賞民使之為盜，民亦知恥而不竊。胡氏曰「季氏竊柄，康子奪嫡，民之為盜，固其所也。盍亦反其本耶？孔子以不欲啟之，其旨深矣。」奪嫡事見春秋傳。</span><br/>
<p/>
<span class="original">季康子問政於孔子曰：「如殺無道，以就有道，何如？」孔子對曰：「子為政，焉用殺？子欲善，而民善矣。君子之德風，小人之德草。草上之風，必偃。」</span><br/>
<span class="normal">焉，於虔反。為政者，民所視效，何以殺為？欲善則民善矣。上，一作尚，加也。偃，仆也。尹氏曰：「殺之為言，豈為人上之語哉？以身教者從，以言教者訟，而況於殺乎？」</span><br/>
<p/>
<span class="original">子張問：「士何如斯可謂之達矣？」</span><br/>
<span class="original">子曰：「何哉，爾所謂達者？」</span><br/>
<span class="original">子張對曰：「在邦必聞，在家必聞。」</span><br/>
<span class="original">子曰：「是聞也，非達也。</span><br/>
<span class="original">夫達也者，質直而好義，察言而觀色，慮以下人。在邦必達，在家必達。</span><br/>
<span class="original">夫聞也者，色取仁而行違，居之不疑。在邦必聞，在家必聞。」</span><br/>
<span class="normal">行，去聲。○善其顏色以取於仁，而行實背之，又自以為是而無所忌憚。此不務實而專務求名者，故虛譽雖隆而實德則病矣。程子曰：「學者須是務實，不要近名。有意近名，大本已失。更學何事？為名而學，則是偽也。今之學者，大抵為名。為名與為利雖清濁不同，然其利心則一也。」尹氏曰：「子張之學，病在乎不務實。故孔子告之，皆篤實之事，充乎內而發乎外者也。當時門人親受聖人之教，而差失有如此者，況後世乎？」</span><br/>
<p/>
<span class="original">樊遲從遊於舞雩之下，曰：「敢問崇德、脩慝、辨惑。」</span><br/>
<span class="original">子曰：「善哉問！</span><br/>
<span class="original">先事後得，非崇德與？攻其惡，無攻人之惡，非脩慝與？一朝之忿，忘其身，以及其親，非惑與？」</span><br/>
<span class="normal">與，平聲。先事後得，猶言先難後獲也。為所當為而不計其功，則德日積而不自知矣。專於治己而不責人，則己之惡無所匿矣。知一朝之忿為甚微，而禍及其親為甚大，則有以辨惑而懲其忿矣。樊遲麤鄙近利，故告之以此，三者皆所以救其失也。范氏曰：「先事後得，上義而下利也。人惟有利欲之心，故德不崇。惟不自省己過而知人之過，故慝不脩。感物而易動者莫如忿，忘其身以及其親，惑之甚者也。惑之甚者必起於細微，能辨之於早，則不至於大惑矣。故懲忿所以辨惑也。」</span><br/>
<p/>
<span class="original">樊遲問仁。子曰：「愛人。」問知。子曰：「知人。」</span><br/>
<span class="original">樊遲未達。</span><br/>
<span class="original">子曰：「舉直錯諸枉，能使枉者直。」</span><br/>
<span class="original">樊遲退，見子夏。曰：「鄉也吾見於夫子而問知，子曰，『舉直錯諸枉，能使枉者直』，何謂也？」</span><br/>
<span class="original">子夏曰：「富哉言乎！</span><br/>
<span class="original">舜有天下，選於眾，舉皋陶，不仁者遠矣。湯有天下，選於眾，舉伊尹，不仁者遠矣。」</span><br/>
<span class="normal">選，息戀反。陶，音遙。遠，如字。伊尹，湯之相也。不仁者遠，言人皆化而為仁，不見有不仁者，若其遠去爾，所謂使枉者直也。子夏蓋有以知夫子之兼仁知而言矣。○程子曰：「聖人之語，因人而變化。雖若有淺近者，而其包含無所不盡，觀於此章可見矣。非若他人之言，語近則遺遠，語遠則不知近也。」尹氏曰：「學者之問也，不獨欲聞其說，又必欲知其方；不獨欲知其方，又必欲為其事。如樊遲之問仁知也，夫子告之盡矣。樊遲未達，故又問焉，而猶未知其何以為之也。及退而問諸子夏，然後有以知之。使其未喻，則必將復問矣。既問於師，又辨諸友，當時學者之務實也如是。」</span><br/>
<p/>
<span class="original">子貢問友。子曰：「忠告而善道之，不可則止，無自辱焉。」</span><br/>
<span class="normal">告，工毒反。道，去聲。○友所以輔仁，故盡其心以告之，善其說以道之。然以義合者也，故不可則止。若以數而見疏，則自辱矣。</span><br/>
<p/>
<span class="original">曾子曰：「君子以文會友，以友輔仁。」</span><br/>
<span class="normal">講學以會友，則道益明；取善以輔仁，則德日進。</span><br/>
<p/>

</body></html>
