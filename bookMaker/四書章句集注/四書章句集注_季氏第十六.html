
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>季氏第十六</title>
<link rel="stylesheet" href="style.css" type="text/css" />
</head>
<body>
<div id="ch22"></div>
<h2>季氏第十六</h2>
<span class="normal">洪氏曰：「此篇或以為齊論。」凡十四章。</span><br/>
<p/>
<span class="original">季氏將伐顓臾。</span><br/>
<span class="original">冉有、季路見於孔子曰：「季氏將有事於顓臾。」</span><br/>
<span class="original">孔子曰：「求！無乃爾是過與？</span><br/>
<span class="original">夫顓臾，昔者先王以為東蒙主，且在邦域之中矣，是社稷之臣也。何以伐為？」</span><br/>
<span class="original">冉有曰：「夫子欲之，吾二臣者皆不欲也。」</span><br/>
<span class="original">孔子曰：「求！周任有言曰：『陳力就列，不能者止。』危而不持，顛而不扶，則將焉用彼相矣？</span><br/>
<span class="original">且爾言過矣。虎兕出於柙，龜玉毀於櫝中，是誰之過與？」</span><br/>
<span class="original">冉有曰：「今夫顓臾，固而近於費。今不取，後世必為子孫憂。」</span><br/>
<span class="original">孔子曰：「求！君子疾夫舍曰欲之，而必為之辭。</span><br/>
<span class="original">丘也聞有國有家者，不患寡而患不均，不患貧而患不安。蓋均無貧，和無寡，安無傾。</span><br/>
<span class="original">夫如是，故遠人不服，則修文德以來之。既來之，則安之。</span><br/>
<span class="original">今由與求也，相夫子，遠人不服而不能來也；邦分崩離析而不能守也。</span><br/>
<span class="original">而謀動干戈於邦內。吾恐季孫之憂，不在顓臾，而在蕭牆之內也。」</span><br/>
<span class="normal">干，楯也。戈，戟也。蕭牆，屏也。言不均不和，內變將作。其後哀公果欲以越伐魯而去季氏。謝氏曰：「當是時，三家強，公室弱，冉求又欲伐顓臾以附益之。夫子所以深罪之，為其瘠魯以肥三家也。」洪氏曰：「二子仕於季氏，凡季氏所欲為，必以告於夫子。則因夫子之言而救止者，宜亦多矣。伐顓臾之事，不見於經傳，其以夫子之言而止也與？」</span><br/>
<p/>
<span class="original">孔子曰：「天下有道，則禮樂征伐自天子出；天下無道，則禮樂征伐自諸侯出。自諸侯出，蓋十世希不失矣；自大夫出，五世希不失矣；陪臣執國命，三世希不失矣。</span><br/>
<span class="original">天下有道，則政不在大夫。</span><br/>
<span class="original">天下有道，則庶人不議。」</span><br/>
<span class="normal">上無失政，則下無私議。非箝其口使不敢言也。此章通論天下之勢。</span><br/>
<p/>
<span class="original">孔子曰：「祿之去公室，五世矣；政逮於大夫，四世矣；故夫三桓之子孫，微矣。」</span><br/>
<span class="normal">夫，音扶。魯自文公薨，公子遂殺子赤，立宣公，而君失其政。歷成、襄、昭、定，凡五公。逮，及也。自季武子始專國政，歷悼、平、桓子，凡四世，而為家臣陽虎所執。三桓，三家，皆桓公之後。此以前章之說推之，而知其當然也。此章專論魯事，疑與前章皆定公時語。蘇氏曰：「禮樂征伐自諸侯出，宜諸侯之強也，而魯以失政。政逮於大夫，宜大夫之強也，而三桓以微。何也？強生於安，安生於上下之分定。今諸侯大夫皆陵其上，則無以令其下矣。故皆不久而失之也。」</span><br/>
<p/>
<span class="original">孔子曰：「益者三友，損者三友。友直，友諒，友多聞，益矣。友便辟，友善柔，友便佞，損矣。」</span><br/>
<span class="normal">便，平聲。辟，婢亦反。友直，則聞其過。友諒，則進於誠。友多聞，則進於明。便，習熟也。便辟，謂習於威儀而不直。善柔，謂工於媚悅而不諒。便佞，謂習於口語，而無聞見之實。三者損益，正相反也。尹氏曰：「自天子至於庶人，未有不須友以成者。而其損益有如是者，可不謹哉？」</span><br/>
<p/>
<span class="original">孔子曰：「益者三樂，損者三樂。樂節禮樂，樂道人之善，樂多賢友，益矣。樂驕樂，樂佚遊，樂宴樂，損矣。」</span><br/>
<span class="normal">樂，五教反。禮樂之樂，音岳。驕樂宴樂之樂，音洛。節，謂辨其制度聲容之節。驕樂，則侈肆而不知節。佚遊，則惰慢而惡聞善。宴樂，則淫溺而狎小人。三者損益，亦相反也。尹氏曰：「君子之於好樂，可不謹哉？」</span><br/>
<p/>
<span class="original">孔子曰：「侍於君子有三愆：言未及之而言謂之躁，言及之而不言謂之隱，未見顏色而言謂之瞽。」</span><br/>
<span class="normal">君子，有德位之通稱。愆，過也。瞽，無目，不能察言觀色。尹氏曰：「時然後言，則無三者之過矣。」</span><br/>
<p/>
<span class="original">孔子曰：「君子有三戒：少之時，血氣未定，戒之在色；及其壯也，血氣方剛，戒之在鬥；及其老也，血氣既衰，戒之在得。」</span><br/>
<span class="normal">血氣，形之所待以生者，血陰而氣陽也。得，貪得也。隨時知戒，以理勝之，則不為血氣所使也。范氏曰：「聖人同於人者血氣也，異於人者志氣也。血氣有時而衰，志氣則無時而衰也。少未定、壯而剛、老而衰者，血氣也。戒於色、戒於鬥、戒於得者，志氣也。君子養其志氣，故不為血氣所動，是以年彌高而德彌邵也。」</span><br/>
<p/>
<span class="original">孔子曰：「君子有三畏：畏天命，畏大人，畏聖人之言。</span><br/>
<span class="original">小人不知天命而不畏也，狎大人，侮聖人之言。」</span><br/>
<span class="normal">侮，戲玩也。不知天命，故不識義理，而無所忌憚如此。○尹氏曰：「三畏者，修己之誠當然也。小人不務修身誠己，則何畏之有？」</span><br/>
<p/>
<span class="original">孔子曰：「生而知之者，上也；學而知之者，次也；困而學之，又其次也；困而不學，民斯為下矣。」</span><br/>
<span class="normal">困，謂有所不通。言人之氣質不同，大約有此四等。楊氏曰：「生知學知以至困學，雖其質不同，然及其知之一也。故君子惟學之為貴。困而不學，然後為下。」</span><br/>
<p/>
<span class="original">孔子曰：「君子有九思：視思明，聽思聰，色思溫，貌思恭，言思忠，事思敬，疑思問，忿思難，見得思義。」</span><br/>
<span class="normal">難，去聲。視無所蔽，則明無不見。聽無所壅，則聰無不聞。色，見於面者。貌，舉身而言。思問，則疑不蓄。思難，則忿必懲。思義，則得不苟。程子曰：「九思各專其一。」謝氏曰：「未至於從容中道，無時而不自省察也。雖有不存焉者寡矣，此之謂思誠。」</span><br/>
<p/>
<span class="original">孔子曰：「見善如不及，見不善如探湯。吾見其人矣，吾聞其語矣。</span><br/>
<span class="original">隱居以求其志，行義以達其道。吾聞其語矣，未見其人也。」</span><br/>
<span class="normal">求其志，守其所達之道也。達其道，行其所求之志也。蓋惟伊尹、太公之流，可以當之。當時若顏子，亦庶乎此。然隱而未見，又不幸而蚤死，故夫子云然。</span><br/>
<p/>
<span class="original">齊景公有馬千駟，死之日，民無德而稱焉。伯夷叔齊餓於首陽之下，民到于今稱之。</span><br/>
<span class="original">其斯之謂與？</span><br/>
<span class="normal">與，平聲。胡氏曰：「程子以為第十二篇錯簡『誠不以富，亦祗以異』，當在此章之首。今詳文勢，似當在此句之上。言人之所稱，不在於富，而在於異也。」愚謂此說近是，而章首當有孔子曰字，蓋闕文耳。大抵此書後十篇多闕誤。</span><br/>
<p/>
<span class="original">陳亢問於伯魚曰：「子亦有異聞乎？」</span><br/>
<span class="original">對曰：「未也。嘗獨立，鯉趨而過庭。曰：『學詩乎？』對曰：『未也。』『不學詩，無以言。』鯉退而學詩。</span><br/>
<span class="original">他日又獨立，鯉趨而過庭。曰：『學禮乎？』對曰：『未也。』『不學禮，無以立。』鯉退而學禮。</span><br/>
<span class="original">聞斯二者。」</span><br/>
<span class="original">陳亢退而喜曰：「問一得三，聞詩，聞禮，又聞君子之遠其子也。」</span><br/>
<span class="normal">遠，去聲。尹氏曰：「孔子之教其子，無異於門人，故陳亢以為遠其子。」</span><br/>
<p/>
<span class="original">邦君之妻，君稱之曰夫人，夫人自稱曰小童；邦人稱之曰君夫人，稱諸異邦曰寡小君；異邦人稱之亦曰君夫人。</span><br/>
<span class="normal">寡，寡德，謙辭。吳氏曰：「凡語中所載如此類者，不知何謂。或古有之，或夫子嘗言之，不可考也。」</span><br/>
<p/>

</body></html>
