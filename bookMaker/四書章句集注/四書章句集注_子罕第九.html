
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>子罕第九</title>
<link rel="stylesheet" href="style.css" type="text/css" />
</head>
<body>
<div id="ch15"></div>
<h2>子罕第九</h2>
<span class="normal">凡三十章。</span><br/>
<p/>
<span class="original">子罕言利與命與仁。</span><br/>
<span class="normal">罕，少也。程子曰：「計利則害義，命之理微，仁之道大，皆夫子所罕言也。」</span><br/>
<p/>
<span class="original">達巷黨人曰：「大哉孔子！博學而無所成名。」</span><br/>
<span class="original">子聞之，謂門弟子曰：「吾何執？執御乎？執射乎？吾執御矣。」</span><br/>
<span class="normal">執，專執也。射御皆一藝，而御為人僕，所執尤卑。言欲使我何所執以成名乎？然則吾將執御矣。聞人譽己，承之以謙也。尹氏曰：「聖人道全而德備，不可以偏長目之也。達巷黨人見孔子之大，意其所學者博，而惜其不以一善得名於世，蓋慕聖人而不知者也。故孔子曰，欲使我何所執而得為名乎？然則吾將執御矣。」</span><br/>
<p/>
<span class="original">子曰：「麻冕，禮也；今也純，儉。吾從眾。</span><br/>
<span class="original">拜下，禮也；今拜乎上，泰也。雖違眾，吾從下。」</span><br/>
<span class="normal">臣與君行禮，當拜於堂下。君辭之，乃升成拜。泰，驕慢也。程子曰：「君子處世，事之無害於義者，從俗可也；害於義，則不可從也。」</span><br/>
<p/>
<span class="original">子絕四：毋意，毋必，毋固，毋我。</span><br/>
<span class="normal">絕，無之盡者。毋，史記作「無」是也。意，私意也。必，期必也。固，執滯也。我，私己也。四者相為終始，起於意，遂於必，留於固，而成於我也。蓋意必常在事前，固我常在事後，至於我又生意，則物欲牽引，循環不窮矣。程子曰：「此毋字，非禁止之辭。聖人絕此四者，何用禁止。」張子曰：「四者有一焉，則與天地不相似。」楊氏曰：「非知足以知聖人，詳視而默識之，不足以記此。」</span><br/>
<p/>
<span class="original">子畏於匡。</span><br/>
<span class="original">曰：「文王既沒，文不在茲乎？</span><br/>
<span class="original">天之將喪斯文也，後死者不得與於斯文也；天之未喪斯文也，匡人其如予何？」</span><br/>
<span class="normal">喪、與，皆去聲。馬氏曰：「文王既沒，故孔子自謂後死者。言天若欲喪此文，則必不使我得與於此文；今我既得與於此文，則是天未欲喪此文也。天既未欲喪此文，則匡人其柰我何？言必不能違天害己也。」</span><br/>
<p/>
<span class="original">大宰問於子貢曰：「夫子聖者與？何其多能也？」</span><br/>
<span class="original">子貢曰：「固天縱之將聖，又多能也。」</span><br/>
<span class="original">子聞之，曰：「大宰知我乎！吾少也賤，故多能鄙事。君子多乎哉？不多也。」</span><br/>
<span class="original">牢曰：「子云，『吾不試，故藝』。」</span><br/>
<span class="normal">牢，孔子弟子，姓琴，字子開，一字子張。試，用也。言由不為世用，故得以習於藝而通之。吳氏曰：「弟子記夫子此言之時，子牢因言昔之所聞有如此者。其意相近，故并記之。」</span><br/>
<p/>
<span class="original">子曰：「吾有知乎哉？無知也。有鄙夫問於我，空空如也，我叩其兩端而竭焉。」</span><br/>
<span class="normal">叩，音口。○孔子謙言己無知識，但其告人，雖於至愚，不敢不盡耳。叩，發動也。兩端，猶言兩頭。言終始、本末、上下、精粗，無所不盡。程子曰：「聖人之教人，俯就之若此，猶恐眾人以為高遠而不親也。聖人之道，必降而自卑，不如此則人不親，賢人之言，則引而自高，不如此則道不尊。觀於孔子、孟子，則可見矣。」尹氏曰：「聖人之言，上下兼盡。即其近，眾人皆可與知；極其至，則雖聖人亦無以加焉，是之謂兩端。如答樊遲之問仁知，兩端竭盡，無餘蘊矣。若夫語上而遺下，語理而遺物，則豈聖人之言哉？」</span><br/>
<p/>
<span class="original">子曰：「鳳鳥不至，河不出圖，吾已矣夫！」</span><br/>
<span class="normal">夫，音扶。鳳，靈鳥，舜時來儀，文王時鳴於岐山。河圖，河中龍馬負圖，伏羲時出，皆聖王之瑞也。已，止也。張子曰：「鳳至圖出，文明之祥。伏羲、舜、文之瑞不至，則夫子之文章，知其已矣。」</span><br/>
<p/>
<span class="original">子見齊衰者、冕衣裳者與瞽者，見之，雖少必作；過之，必趨。</span><br/>
<span class="normal">齊，音咨。衰，七雷反。少，去聲。齊衰，喪服。冕，冠也。衣，上服。裳，下服。冕而衣裳，貴者之盛服也。瞽，無目者。作，起也。趨，疾行也。或曰：「少，當作坐。」范氏曰：「聖人之心，哀有喪，尊有爵，矜不成人。其作與趨，蓋有不期然而然者。」尹氏曰「此聖人之誠心，內外一者也。」</span><br/>
<p/>
<span class="original">顏淵喟然歎曰：「仰之彌高，鑽之彌堅；瞻之在前，忽焉在後。</span><br/>
<span class="original">夫子循循然善誘人，博我以文，約我以禮。</span><br/>
<span class="original">欲罷不能，既竭吾才，如有所立卓爾。雖欲從之，末由也已。」</span><br/>
<span class="normal">卓，立貌。末，無也。此顏子自言其學之所至也。蓋悅之深而力之盡，所見益親，而又無所用其力也。吳氏曰：「所謂卓爾，亦在乎日用行事之間，非所謂窈冥昏默者。」程子曰：「到此地位，功夫尤難，直是峻絕，又大段著力不得。」楊氏曰：「自可欲之謂善，充而至於大，力行之積也。大而化之，則非力行所及矣，此顏子所以未達一閒也。」程子曰：「此顏子所以為深知孔子而善學之者也。」胡氏曰：「無上事而喟然歎，此顏子學既有得，故述其先難之故、後得之由，而歸功於聖人也。高堅前後，語道體也。仰鑽瞻忽，未領其要也。惟夫子循循善誘，先博我以文，使我知古今，達事變；然後約我以禮，使我尊所間，行所知。如行者之赴家，食者之求飽，是以欲罷而不能，盡心盡力，不少休廢。然後見夫子所立之卓然，雖欲從之，末由也已。是蓋不怠所從，必欲至乎卓立之地也。抑斯歎也，其在請事斯語之後，三月不違之時乎？」</span><br/>
<p/>
<span class="original">子疾病，子路使門人為臣。</span><br/>
<span class="original">病閒，曰：「久矣哉！由之行詐也，無臣而為有臣。吾誰欺？欺天乎？</span><br/>
<span class="original">且予與其死於臣之手也，無寧死於二三子之手乎？且予縱不得大葬，予死於道路乎？」</span><br/>
<span class="normal">無寧，寧也。大葬，謂君臣禮葬。死於道路，謂棄而不葬。又曉1之以不必然之故。范氏曰：「曾子將死，起而易簀。曰：『吾得正而斃焉，斯已矣。』子路欲尊夫子，而不知無臣之不可為有臣，是以陷於行詐，罪至欺天。君子之於言動，雖微不可不謹。夫子深懲子路，所以警學者也。」楊氏曰：「非知至而意誠，則用智自私，不知行其所無事，往往自陷於行詐欺天而莫之知也。其子路之謂乎？」1. 曉 : 原作「既」。據清仿宋大字本改。</span><br/>
<p/>
<span class="original">子貢曰：「有美玉於斯，韞併而藏諸？求善賈而沽諸？」子曰：「沽之哉！沽之哉！我待賈者也。」</span><br/>
<span class="normal">韞，紆粉反。併，徒木反。賈，音嫁。韞，藏也。併，匱也。沽，賣也。子貢以孔子有道不仕，故設此二端以問也。孔子言固當賣之，但當待賈，而不當求之耳。范氏曰：「君子未嘗不欲仕也，又惡不由其道。士之待禮，猶玉之待賈也。若伊尹之耕於野，伯夷、太公之居於海濱，世無成湯文王，則終焉而已，必不枉道以從人，衒玉而求售也。」</span><br/>
<p/>
<span class="original">子欲居九夷。</span><br/>
<span class="original">或曰：「陋，如之何！」子曰：「君子居之，何陋之有？」</span><br/>
<span class="normal">君子所居則化，何陋之有？</span><br/>
<p/>
<span class="original">子曰：「吾自衛反魯，然後樂正，雅頌各得其所。」</span><br/>
<span class="normal">魯哀公十一年冬，孔子自衛反魯。是時周禮在魯，然詩樂亦頗殘闕失次。孔子周流四方，參互考訂，以知其說。晚知道終不行，故歸而正之。</span><br/>
<p/>
<span class="original">子曰：「出則事公卿，入則事父兄，喪事不敢不勉，不為酒困，何有於我哉？」</span><br/>
<span class="normal">說見第七篇，然此則其事愈卑而意愈切矣。</span><br/>
<p/>
<span class="original">子在川上，曰：「逝者如斯夫！不舍晝夜。」</span><br/>
<span class="normal">夫，音扶。舍，上聲。天地之化，往者過，來者續，無一息之停，乃道體之本然也。然其可指而易見者，莫如川流。故於此發以示人，欲學者時時省察，而無毫髮之間斷也。程子曰：「此道體也。天運而不已，日往則月來，寒往則暑來，水流而不息，物生而不窮，皆與道為體，運乎晝夜，未嘗已也。是以君子法之，自強不息。及其至也，純亦不已焉。」又曰：「自漢以來，儒者皆不識此義。此見聖人之心，純亦不已也。純亦不已，乃天德也。有天德，便可語王道，其要只在謹獨。」愚按：自此至篇終，皆勉人進學不已之辭。</span><br/>
<p/>
<span class="original">子曰：「吾未見好德如好色者也。」</span><br/>
<span class="normal">好，去聲。謝氏曰：「好好色，惡惡臭，誠也。好德如好色，斯誠好德矣，然民鮮能之。」史記：「孔子居衛，靈公與夫人同車，使孔子為次乘，招搖市過之。」孔子醜之，故有是言。</span><br/>
<p/>
<span class="original">子曰：「譬如為山，未成一簣，止，吾止也；譬如平地，雖覆一簣，進，吾往也。」</span><br/>
<span class="normal">簣，求位反。覆，芳服反。簣，土籠也。書曰：「為山九仞，功虧一簣。」夫子之言，蓋出於此。言山成而但少一簣，其止者，吾自止耳；平地而方覆一簣，其進者，吾自往耳。蓋學者自彊不息，則積少成多；中道而止，則前功盡棄。其止其往，皆在我而不在人也。</span><br/>
<p/>
<span class="original">子曰：「語之而不惰者，其回也與！」</span><br/>
<span class="normal">語，去聲。與，平聲。惰，懈怠也。范氏曰：「顏子聞夫子之言，而心解力行，造次顛沛未嘗違之。如萬物得時雨之潤，發榮滋長，何有於惰，此群弟子所不及也。」</span><br/>
<p/>
<span class="original">子謂顏淵，曰：「惜乎！吾見其進也，未見其止也。」</span><br/>
<span class="normal">進止二字，說見上章。顏子既死而孔子惜之，言其方進而未已也。</span><br/>
<p/>
<span class="original">子曰；「苗而不秀者有矣夫！秀而不實者有矣夫！」</span><br/>
<span class="normal">夫，音扶。穀之始生曰苗，吐華曰秀，成穀曰實。蓋學而不至於成，有如此者，是以君子貴自勉也。</span><br/>
<p/>
<span class="original">子曰：「後生可畏，焉知來者之不如今也？四十、五十而無聞焉，斯亦不足畏也已。」</span><br/>
<span class="normal">焉知之焉，於虔反。孔子言後生年富力彊，足以積學而有待，其勢可畏，安知其將來不如我之今日乎？然或不能自勉，至於老而無聞，則不足畏矣。言此以警人，使及時勉學也。曾子曰：「五十而不以善聞，則不聞矣」，蓋述此意。尹氏曰：「少而不勉，老而無聞，則亦已矣。自少而進者，安知其不至於極乎？是可畏也。」</span><br/>
<p/>
<span class="original">子曰：「法語之言，能無從乎？改之為貴。巽與之言，能無說乎？繹之為貴。說而不繹，從而不改，吾末如之何也已矣。」</span><br/>
<span class="normal">法語者，正言之也。巽言者，婉而導之也。繹，尋其緒也。法言人所敬憚，故必從；然不改，則面從而已。巽言無所乖忤，故必說；然不繹，則又不足以知其微意之所在也。楊氏曰：「法言，若孟子論行王政之類是也。巽言，若其論好貨好色之類是也。語之而未達，拒之而不受，猶之可也。其或喻焉，則尚庶幾其能改繹矣。從且說矣，而不改繹焉，則是終不改繹也已，雖聖人其如之何哉？」</span><br/>
<p/>
<span class="original">子曰：「主忠信，毋友不如己者，過則勿憚改。」</span><br/>
<span class="normal">重出而逸其半。</span><br/>
<p/>
<span class="original">子曰：「三軍可奪帥也，匹夫不可奪志也。」</span><br/>
<span class="normal">侯氏曰：「三軍之勇在人，匹夫之志在己。故帥可奪而志不可奪，如可奪，則亦不足謂之志矣。」</span><br/>
<p/>
<span class="original">子曰：「衣敝縕袍，與衣狐貉者立，而不恥者，其由也與？</span><br/>
<span class="original">『不忮不求，何用不臧？』」</span><br/>
<span class="original">子路終身誦之。子曰：「是道也，何足以臧？」</span><br/>
<span class="normal">終身誦之，則自喜其能，而不復求進於道矣，故夫子復言此以警之。謝氏曰：「恥惡衣惡食，學者之大病。善心不存，蓋由於此。子路之志如此，其過人遠矣。然以眾人而能此，則可以為善矣；子路之賢，宜不止此。而終身誦之，則非所以進於日新也，故激而進之。」</span><br/>
<p/>
<span class="original">子曰：「歲寒，然後知松柏之後彫也。」</span><br/>
<span class="normal">范氏曰：「小人之在治世，或與君子無異。惟臨利害、遇事變，然後君子之所守可見也。」謝氏曰：「士窮見節義，世亂識忠臣。欲學者必周於德。」</span><br/>
<p/>
<span class="original">子曰：「知者不惑，仁者不憂，勇者不懼。」</span><br/>
<span class="normal">明足以燭理，故不惑；理足以勝私，故不憂；氣足以配道義，故不懼。此學之序也。</span><br/>
<p/>
<span class="original">子曰：「可與共學，未可與適道；可與適道，未可與立；可與立，未可與權。」</span><br/>
<span class="normal">可與者，言其可與共為此事也。程子曰：「可與共學，知所以求之也。可與適道，知所往也。可與立者，篤志固執而不變也。權，稱錘也，所以稱物而知輕重者也。可與權，謂能權輕重，使合義也。」楊氏曰：「知為己，則可與共學矣。學足以明善，然後可與適道。信道篤，然後可與立。知時措之宜，然後可與權。」洪氏曰：「易九卦，終於巽以行權。權者，聖人之大用。未能立而言權，猶人未能立而欲行，鮮不仆矣。」程子曰：「漢儒以反經合道為權，故有權變權術之論，皆非也。權只是經也。自漢以下，無人識權字。」愚按：先儒誤以此章連下文偏其反而為一章，故有反經合道之說。程子非之，是矣。然以孟子嫂溺援之以手之義推之，則權與經亦當有辨。</span><br/>
<p/>
<span class="original">「唐棣之華，偏其反而。豈不爾思？室是遠而。」</span><br/>
<span class="normal">棣，大計反。唐棣，郁李也。偏，晉書作翩。然則反亦當與翻同，言華之搖動也。而，語助也。此逸詩也，於六義屬興。上兩句無意義，但以起下兩句之辭耳。其所謂爾，亦不知其何所指也。子曰：「未之思也，夫何遠之有？」夫，音扶。夫子借其言而反之，蓋前篇「仁遠乎哉」之意。程子曰：「聖人未嘗言易以驕人之志，亦未嘗言難以阻人之進。但曰未之思也，夫何遠之有？此言極有涵蓄，意思深遠。」</span><br/>
<p/>

</body></html>
