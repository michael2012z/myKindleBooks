
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>盡心章句上</title>
<link rel="stylesheet" href="style.css" type="text/css" />
</head>
<body>
<div id="ch40"></div>
<h2>盡心章句上</h2>
<span class="normal">凡四十六章。</span><br/>
<p/>
<span class="original">孟子曰：「盡其心者，知其性也。知其性，則知天矣。</span><br/>
<span class="original">存其心，養其性，所以事天也。</span><br/>
<span class="original">殀壽不貳，修身以俟之，所以立命也。」</span><br/>
<span class="normal">殀壽，命之短長也。貳，疑也。不貳者，知天之至，修身以俟死，則事天以終身也。立命，謂全其天之所付，不以人為害之。程子曰：「心也、性也、天也，一理也。自理而言謂之天，自稟受而言謂之性，自存諸人而言謂之心。」張子曰：「由太虛，有天之名；由氣化，有道之名；合虛與氣，有性之名；合性與知覺，有心之名。」愚謂盡心知性而知天，所以造其理也；存心養性以事天，所以履其事也。不知其理，固不能履其事；然徒造其理而不履其事，則亦無以有諸己矣。知天而不以殀壽貳其心，智之盡也；事天而能修身以俟死，仁之至也。智有不盡，固不知所以為仁；然智而不仁，則亦將流蕩不法，而不足以為智矣。</span><br/>
<p/>
<span class="original">孟子曰：「莫非命也，順受其正。</span><br/>
<span class="original">是故知命者，不立乎巖牆之下。</span><br/>
<span class="original">盡其道而死者，正命也。</span><br/>
<span class="original">桎梏死者，非正命也。」</span><br/>
<span class="normal">桎梏，所以拘罪人者。言犯罪而死，與立巖牆之下者同，皆人所取，非天所為也。此章與上章蓋一時之言，所以發其末句未盡之意。</span><br/>
<p/>
<span class="original">孟子曰：「求則得之，舍則失之，是求有益於得也，求在我者也。</span><br/>
<span class="original">求之有道，得之有命，是求無益於得也，求在外者也。」</span><br/>
<span class="normal">有道，言不可妄求。有命，則不可必得。在外者，謂富貴利達，凡外物皆是。趙氏曰：「言為仁由己，富貴在天，如不可求，從吾所好。」</span><br/>
<p/>
<span class="original">孟子曰：「萬物皆備於我矣。</span><br/>
<span class="original">反身而誠，樂莫大焉。</span><br/>
<span class="original">強恕而行，求仁莫近焉。」</span><br/>
<span class="normal">強，上聲。強，勉強也。恕，推己以及人也。反身而誠則仁矣，其有未誠，則是猶有私意之隔，而理未純也。故當凡事勉強，推己及人，庶幾心公理得而仁不遠也。此章言萬物之理具於吾身，體之而實，則道在我而樂有餘；行之以恕，則私不容而仁可得。</span><br/>
<p/>
<span class="original">孟子曰：「行之而不著焉，習矣而不察焉，終身由之而不知其道者，眾也。」</span><br/>
<span class="normal">著者，知之明；察者，識之精。言方行之而不能明其所當然，既習矣而猶不識其所以然，所以終身由之而不知其道者多也。</span><br/>
<p/>
<span class="original">孟子曰：「人不可以無恥。無恥之恥，無恥矣。」</span><br/>
<span class="normal">趙氏曰：「人能恥己之無所恥，是能改行從善之人，終身無復有恥辱之累矣。」</span><br/>
<p/>
<span class="original">孟子曰：「恥之於人大矣。</span><br/>
<span class="original">為機變之巧者，無所用恥焉。</span><br/>
<span class="original">不恥不若人，何若人有？」</span><br/>
<span class="normal">但無恥一事不如人，則事事不如人矣。或曰：「不恥其不如人，則何能有如人之事。」其義亦通。或問：「人有恥不能之心如何？」程子曰：「恥其不能而為之可也，恥其不能而掩藏之不可也。」</span><br/>
<p/>
<span class="original">孟子曰：「古之賢王好善而忘勢，古之賢士何獨不然？樂其道而忘人之勢。故王公不致敬盡禮，則不得亟見之。見且由不得亟，而況得而臣之乎？」</span><br/>
<span class="normal">好，去聲。樂，音洛。亟，去吏反。言君當屈己以下賢，士不枉道而求利。二者勢若相反，而實則相成，蓋亦各盡其道而已。</span><br/>
<p/>
<span class="original">孟子謂宋句踐曰：「子好遊乎？吾語子遊。</span><br/>
<span class="original">人知之，亦囂囂；人不知，亦囂囂。」</span><br/>
<span class="original">曰：「何如斯可以囂囂矣？」曰：「尊德樂義，則可以囂囂矣。</span><br/>
<span class="original">故士窮不失義，達不離道。</span><br/>
<span class="original">窮不失義，故士得己焉；達不離道，故民不失望焉。</span><br/>
<span class="original">古之人，得志，澤加於民；不得志，脩身見於世。窮則獨善其身，達則兼善天下。」</span><br/>
<span class="normal">見，音現。見，謂名實之顯著也。此又言士得己、民不失望之實。此章言內重而外輕，則無往而不善。</span><br/>
<p/>
<span class="original">孟子曰：「待文王而後興者，凡民也。若夫豪傑之士，雖無文王猶興。」</span><br/>
<span class="normal">夫，音扶。興者，感動奮發之意。凡民，庸常之人也。豪傑，有過人之才智者也。蓋降衷秉彝，人所同得，惟上智之資無物欲之蔽，為能無待於教，而自能感發以有為也。</span><br/>
<p/>
<span class="original">孟子曰：「附之以韓魏之家，如其自視欿然，則過人遠矣。」</span><br/>
<span class="normal">欿，音坎。附，益也。韓魏，晉卿富家也。欿然，不自滿之意。尹氏曰：「言有過人之識，則不以富貴為事。」</span><br/>
<p/>
<span class="original">孟子曰：「以佚道使民，雖勞不怨；以生道殺民，雖死不怨殺者。」</span><br/>
<span class="normal">程子曰：「以佚道使民，謂本欲佚之也，播穀乘屋之類是也。以生道殺民，謂本欲生之也，除害去惡之類是也。蓋不得已而為其所當為，則雖咈民之欲而民不怨，其不然者反是。」</span><br/>
<p/>
<span class="original">孟子曰：「霸者之民，驩虞如也；王者之民，皞皞如也。</span><br/>
<span class="original">殺之而不怨，利之而不庸，民日遷善而不知為之者。</span><br/>
<span class="original">夫君子所過者化，所存者神，上下與天地同流，豈曰小補之哉？」</span><br/>
<span class="normal">夫，音扶。君子，聖人之通稱也。所過者化，身所經歷之處，即人無不化，如舜之耕歷山而田者遜畔，陶河濱而器不苦窳也。所存者神，心所存主處便神妙不測，如孔子之立斯立、道斯行、綏斯來、動斯和，莫知其所以然而然也。是其德業之盛，乃與天地之化同運並行，舉一世而甄陶之，非如霸者但小小補塞其罅漏而已。此則王道之所以為大，而學者所當盡心也。</span><br/>
<p/>
<span class="original">孟子曰：「仁言，不如仁聲之入人深也。</span><br/>
<span class="original">善政，不如善教之得民也。</span><br/>
<span class="original">善政民畏之，善教民愛之；善政得民財，善教得民心。」</span><br/>
<span class="normal">得民財者，百姓足而君無不足也；得民心者，不遺其親，不後其君也。</span><br/>
<p/>
<span class="original">孟子曰：「人之所不學而能者，其良能也；所不慮而知者，其良知也。</span><br/>
<span class="original">孩提之童，無不知愛其親者；及其長也，無不知敬其兄也。</span><br/>
<span class="original">親親，仁也；敬長，義也。無他，達之天下也。」</span><br/>
<span class="normal">言親親敬長，雖一人之私，然達之天下無不同者，所以為仁義也。</span><br/>
<p/>
<span class="original">孟子曰：「舜之居深山之中，與木石居，與鹿豕遊，其所以異於深山之野人者幾希。及其聞一善言，見一善行，若決江河，沛然莫之能禦也。」</span><br/>
<span class="normal">行，去聲。居深山，謂耕歷山時也。蓋聖人之心，至虛至明，渾然之中，萬理畢具。一有感觸，則其應甚速，而無所不通，非孟子造道之深，不能形容至此也。</span><br/>
<p/>
<span class="original">孟子曰：「無為其所不為，無欲其所不欲，如此而已矣。」</span><br/>
<span class="normal">李氏曰：「有所不為不欲，人皆有是心也。至於私意一萌，而不能以禮義制之，則為所不為、欲所不欲者多矣。能反是心，則所謂擴充其羞惡之心者，而義不可勝用矣，故曰如此而已矣。」</span><br/>
<p/>
<span class="original">孟子曰：「人之有德慧術知者，恒存乎疢疾。</span><br/>
<span class="original">獨孤臣孽子，其操心也危，其慮患也深，故達。」</span><br/>
<span class="normal">孤臣，遠臣；孽子，庶子，皆不得於君親，而常有疢疾者也。達，謂達於事理，即所謂德慧術知也。</span><br/>
<p/>
<span class="original">孟子曰：「有事君人者，事是君則為容悅者也。</span><br/>
<span class="original">有安社稷臣者，以安社稷為悅者也。</span><br/>
<span class="original">有天民者，達可行於天下而後行之者也。</span><br/>
<span class="original">有大人者，正己而物正者也。」</span><br/>
<span class="normal">大人，德盛而上下化之，所謂「見龍在田，天下文明」者。此章言人品不同，略有四等。容悅佞臣不足言。安社稷則忠矣，然猶一國之士也。天民則非一國之士矣，然猶有意也。無意無必，惟其所在而物無不化，惟聖者能之。</span><br/>
<p/>
<span class="original">孟子曰：「君子有三樂，而王天下不與存焉。</span><br/>
<span class="original">父母俱存，兄弟無故，一樂也。</span><br/>
<span class="original">仰不愧於天，俯不怍於人，二樂也。</span><br/>
<span class="original">得天下英才而教育之，三樂也。</span><br/>
<span class="original">君子有三樂，而王天下不與存焉。」</span><br/>
<span class="normal">林氏曰：「此三樂者，一係於天，一係於人。其可以自致者，惟不愧不怍而已，學者可不勉哉？」</span><br/>
<p/>
<span class="original">孟子曰：「廣土眾民，君子欲之，所樂不存焉。</span><br/>
<span class="original">中天下而立，定四海之民，君子樂之，所性不存焉。</span><br/>
<span class="original">君子所性，雖大行不加焉，雖窮居不損焉，分定故也。</span><br/>
<span class="original">君子所性，仁義禮智根於心。其生色也，睟然見於面，盎於背，施於四體，四體不言而喻。」</span><br/>
<span class="normal">睟，音粹。見，音現。盎，烏浪反。上言所性之分，與所欲所樂不同，此乃言其蘊也。仁義禮智，性之四德也。根，本也。生，發見也。睟然，清和潤澤之貌。盎，豐厚盈溢之意。施於四體，謂見於動作威儀之閒也。喻，曉也。四體不言而喻，言四體不待吾言，而自能曉吾意也。蓋氣稟清明，無物欲之累，則性之四德根本於心，其積之盛，則發而著見於外者，不待言而無不順也。程子曰：「睟面盎背，皆積盛致然。四體不言而喻，惟有德者能之。」此章言君子固欲其道之大行，然其所得於天者，則不以是而有所加損也。</span><br/>
<p/>
<span class="original">孟子曰：「伯夷辟紂，居北海之濱，聞文王作興，曰：『盍歸乎來！吾聞西伯善養老者。』太公辟紂，居東海之濱，聞文王作興，曰：『盍歸乎來！吾聞西伯善養老者。』天下有善養老，則仁人以為己歸矣。</span><br/>
<span class="original">五畝之宅，樹牆下以桑，匹婦蠶之，則老者足以衣帛矣。五母雞，二母彘，無失其時，老者足以無失肉矣。百畝之田，匹夫耕之，八口之家足以無飢矣。</span><br/>
<span class="original">所謂西伯善養老者，制其田里，教之樹畜，導其妻子，使養其老。五十非帛不煖，七十非肉不飽。不煖不飽，謂之凍餒。文王之民，無凍餒之老者，此之謂也。」</span><br/>
<span class="normal">田，謂百畝之田。里，謂五畝之宅。樹，謂耕桑。畜，謂雞彘也。趙氏曰：「善養老者，教導之使可以養其老耳，非家賜而人益之也。」</span><br/>
<p/>
<span class="original">孟子曰：「易其田疇，薄其稅斂，民可使富也。</span><br/>
<span class="original">食之以時，用之以禮，財不可勝用也。</span><br/>
<span class="original">民非水火不生活，昏暮叩人之門戶，求水火，無弗與者，至足矣。聖人治天下，使有菽粟如水火。菽粟如水火，而民焉有不仁者乎？」</span><br/>
<span class="normal">焉，於虔反。水火，民之所急，宜其愛之而反不愛者，多故也。尹氏曰：「言禮義生於富足，民無常產，則無常心矣。」</span><br/>
<p/>
<span class="original">孟子曰：「孔子登東山而小魯，登太山而小天下。故觀於海者難為水，遊於聖人之門者難為言。</span><br/>
<span class="original">觀水有術，必觀其瀾。日月有明，容光必照焉。</span><br/>
<span class="original">流水之為物也，不盈科不行；君子之志於道也，不成章不達。」</span><br/>
<span class="normal">言學當以漸，乃能至也。成章，所積者厚，而文章外見也。達者，足於此而通於彼也。此章言聖人之道大而有本，學之者必以其漸，乃能至也。</span><br/>
<p/>
<span class="original">孟子曰：「雞鳴而起，孳孳為善者，舜之徒也。</span><br/>
<span class="original">雞鳴而起，孳孳為利者，蹠之徒也。</span><br/>
<span class="original">欲知舜與蹠之分，無他，利與善之閒也。」</span><br/>
<span class="normal">程子曰：「言閒者，謂相去不遠，所爭毫末耳。善與利，公私而已矣。纔出於善，便以利言也。」楊氏曰：「舜蹠之相去遠矣，而其分，乃在利善之閒而已，是豈可以不謹？然講之不熟，見之不明，未有不以利為義者，又學者所當深察也。」或問：「雞鳴而起，若未接物，如何為善？」程子曰：「只主於敬，便是為善。」</span><br/>
<p/>
<span class="original">孟子曰：「楊子取為我，拔一毛而利天下，不為也。</span><br/>
<span class="original">墨子兼愛，摩頂放踵利天下，為之。</span><br/>
<span class="original">子莫執中，執中為近之，執中無權，猶執一也。</span><br/>
<span class="original">所惡執一者，為其賊道也，舉一而廢百也。」</span><br/>
<span class="normal">惡、為，皆去聲。賊，害也。為我害仁，兼愛害義，執中者害於時中，皆舉一而廢百者也。此章言道之所貴者中，中之所貴者權。楊氏曰：「禹稷三過其門而不入，苟不當其可，則與墨子無異。顏子在陋巷，不改其樂，苟不當其可，則與楊氏無異。子莫執為我兼愛之中而無權，鄉鄰有鬥而不知閉戶，同室有鬥而不知救之，是亦猶執一耳，故孟子以為賊道。禹、稷、顏回，易地則皆然，以其有權也；不然，則是亦楊墨而已矣。</span><br/>
<p/>
<span class="original">孟子曰：「飢者甘食，渴者甘飲，是未得飲食之正也，飢渴害之也。豈惟口腹有飢渴之害？人心亦皆有害。</span><br/>
<span class="original">人能無以飢渴之害為心害，則不及人不為憂矣。」</span><br/>
<span class="normal">人能不以貧賤之故而動其心，則過人遠矣。</span><br/>
<p/>
<span class="original">孟子曰：「柳下惠不以三公易其介。」</span><br/>
<span class="normal">介，有分辨之意。柳下惠進不隱賢，必以其道，遺佚不怨，阨窮不憫，直道事人，至於三黜，是其介也。此章言柳下惠和而不流，與孔子論夷齊不念舊惡意正相類，皆聖賢微顯闡幽之意也。</span><br/>
<p/>
<span class="original">孟子曰：「有為者辟若掘井，掘井九軔而不及泉，猶為棄井也。」</span><br/>
<span class="normal">辟，讀作譬。軔，音刃，與仞同。八尺為仞。言鑿井雖深，然未及泉而止，猶為自棄其井也。呂侍講曰：「仁不如堯，孝不如舜，學不如孔子，終未入於聖人之域，終未至於天道，未免為半塗而廢、自棄前功也。」</span><br/>
<p/>
<span class="original">孟子曰：「堯舜，性之也；湯武，身之也；五霸，假之也。</span><br/>
<span class="original">久假而不歸，惡知其非有也。」</span><br/>
<span class="normal">惡，平聲。歸，還也。有，實有也。言竊其名以終身，而不自知其非真有。或曰：「蓋歎世人莫覺其偽者。」亦通。舊說，久假不歸，即為真有，則誤矣。尹氏曰：「性之者，與道一也；身之者，履之也，及其成功則一也。五霸則假之而已，是以功烈如彼其卑也。」</span><br/>
<p/>
<span class="original">公孫丑曰：「伊尹曰：『予不狎于不順。』放太甲于桐，民大悅。太甲賢。又反之，民大悅。</span><br/>
<span class="original">賢者之為人臣也，其君不賢，則固可放與？」</span><br/>
<span class="original">孟子曰：「有伊尹之志，則可；無伊尹之志，則篡也。」</span><br/>
<span class="normal">伊尹之志，公天下以為心而無一毫之私者也。</span><br/>
<p/>
<span class="original">公孫丑曰：「詩曰『不素餐兮』，君子之不耕而食，何也？」孟子曰：「君子居是國也，其君用之，則安富尊榮；其子弟從之，則孝弟忠信。『不素餐兮』，孰大於是？」</span><br/>
<span class="normal">餐，七丹反。詩魏國風伐檀之篇。素，空也。無功而食祿，謂之素餐，此與告陳相、彭更之意同。</span><br/>
<p/>
<span class="original">王子墊問曰：「士何事？」</span><br/>
<span class="original">孟子曰：「尚志。」</span><br/>
<span class="original">曰：「何謂尚志？」曰：「仁義而已矣。殺一無罪，非仁也；非其有而取之，非義也。居惡在？仁是也；路惡在？義是也。居仁由義，大人之事備矣。」</span><br/>
<span class="normal">惡，平聲。非仁非義之事，雖小不為；而所居所由，無不在於仁義，此士所以尚其志也。大人，謂公、卿、大夫。言士雖未得大人之位，而其志如此，則大人之事體用已全。若小人之事，則固非所當為也。</span><br/>
<p/>
<span class="original">孟子曰：「仲子，不義與之齊國而弗受，人皆信之，是舍簞食豆羹之義也。人莫大焉亡親戚、君臣、上下。以其小者信其大者，奚可哉？」</span><br/>
<span class="normal">舍，音捨。食，音嗣。仲子，陳仲子也。言仲子設若非義而與之齊國，必不肯受。齊人皆信其賢，然此但小廉耳。其辟兄離母，不食君祿，無人道之大倫，罪莫大焉。豈可以小廉信其大節，而遂以為賢哉？</span><br/>
<p/>
<span class="original">桃應問曰：「舜為天子，皋陶為士，瞽瞍殺人，則如之何？」</span><br/>
<span class="original">孟子曰：「執之而已矣。」</span><br/>
<span class="original">「然則舜不禁與？」</span><br/>
<span class="original">曰：「夫舜惡得而禁之？夫有所受之也。」</span><br/>
<span class="original">「然則舜如之何？」</span><br/>
<span class="original">曰：「舜視棄天下，猶棄敝蹝也。竊負而逃，遵海濱而處，終身訢然，樂而忘天下。」</span><br/>
<span class="normal">蹝，音徙。訢，與欣同。樂，音洛。蹝，草履也。遵，循也。言舜之心。知有父而已，不知有天下也。孟子嘗言舜視天下猶草芥，而惟順於父母可以解憂，與此意互相發。此章言為士者，但知有法，而不知天子父之為尊；為子者，但知有父，而不知天下之為大。蓋其所以為心者，莫非天理之極，人倫之至。學者察此而有得焉，則不待較計論量，而天下無難處之事矣。</span><br/>
<p/>
<span class="original">孟子自范之齊，望見齊王之子。喟然歎曰：「居移氣，養移體，大哉居乎！夫非盡人之子與？」</span><br/>
<span class="original">孟子曰：</span><br/>
<span class="original">「王子宮室、車馬、衣服多與人同，而王子若彼者，其居使之然也；況居天下之廣居者乎？</span><br/>
<span class="original">魯君之宋，呼於垤澤之門。守者曰：『此非吾君也，何其聲之似我君也？』此無他，居相似也。」</span><br/>
<span class="normal">呼，去聲。垤澤，宋城門名也。孟子又引此事為證。</span><br/>
<p/>
<span class="original">孟子曰：「食而弗愛，豕交之也；愛而不敬，獸畜之也。</span><br/>
<span class="original">恭敬者，幣之未將者也。</span><br/>
<span class="original">恭敬而無實，君子不可虛拘。」</span><br/>
<span class="normal">此言當時諸侯之待賢者，特以幣帛為恭敬，而無其實也。拘，留也。</span><br/>
<p/>
<span class="original">孟子曰：「形色，天性也；惟聖人，然後可以踐形。」</span><br/>
<span class="normal">人之有形有色，無不各有自然之理，所謂天性也。踐，如踐言之踐。蓋眾人有是形，而不能盡其理，故無以踐其形；惟聖人有是形，而又能盡其理，然後可以踐其形而無歉也。程子曰：「此言聖人盡得人道而能充其形也。蓋人得天地之正氣而生，與萬物不同。既為人，須盡得人理，然後稱其名。眾人有之而不知，賢人踐之而未盡，能充其形，惟聖人也。」楊氏曰：「天生烝民，有物有則。物者，形色也。則者，性也。各盡其則，則可以踐形矣。」</span><br/>
<p/>
<span class="original">齊宣王欲短喪。公孫丑曰：「為期之喪，猶愈於已乎？」</span><br/>
<span class="original">孟子曰：「是猶或紾其兄之臂，子謂之姑徐徐云爾，亦教之孝弟而已矣。」</span><br/>
<span class="original">王子有其母死者，其傅為之請數月之喪。公孫丑曰：「若此者，何如也？」</span><br/>
<span class="original">曰：「是欲終之而不可得也。雖加一日愈於已，謂夫莫之禁而弗為者也。</span><br/>
<span class="normal">夫，音扶。言王子欲終喪而不可得，其傅為請，雖止得加一日，猶勝不加。我前所譏，乃謂夫莫之禁而自不為者耳。此章言三年通喪，天經地義，不容私意有所短長。示之至情，則不肖者有以企而及之矣。</span><br/>
<p/>
<span class="original">孟子曰：「君子之所以教者五：</span><br/>
<span class="original">有如時雨化之者，</span><br/>
<span class="original">有成德者，有達財者，</span><br/>
<span class="original">有答問者，</span><br/>
<span class="original">有私淑艾者。</span><br/>
<span class="original">此五者，君子之所以教也。」</span><br/>
<span class="normal">聖賢施教，各因其材，小以成小，大以成大，無棄人也。</span><br/>
<p/>
<span class="original">公孫丑曰：「道則高矣，美矣，宜若登天然，似不可及也。何不使彼為可幾及而日孳孳也？」</span><br/>
<span class="normal">幾，音機。</span><br/>
<p/>
<span class="original">孟子曰：「大匠不為拙工改廢繩墨，羿不為拙射變其彀率。</span><br/>
<span class="original">君子引而不發，躍如也。中道而立，能者從之。」</span><br/>
<span class="normal">引，引弓也。發，發矢也。躍如，如踊躍而出也。因上文彀率，而言君子教人，但授以學之之法，而不告以得之之妙，如射者之引弓而不發矢，然其所不告者，已如踊躍而見於前矣。中者，無過不及之謂。中道而立，言其非難非易。能者從之，言學者當自勉也。此章言道有定體，教有成法；卑不可抗，高不可貶；語不能顯，默不能藏。</span><br/>
<p/>
<span class="original">孟子曰：「天下有道，以道殉身；天下無道，以身殉道。</span><br/>
<span class="original">未聞以道殉乎人者也。」</span><br/>
<span class="normal">以道從人，妾婦之道。</span><br/>
<p/>
<span class="original">公都子曰：「滕更之在門也，若在所禮。而不答，何也？」</span><br/>
<span class="original">孟子曰：「挾貴而問，挾賢而問，挾長而問，挾有勳勞而問，挾故而問，皆所不答也。滕更有二焉。」</span><br/>
<span class="normal">長，上聲。趙氏曰：「二，謂挾貴、挾賢也。」尹氏曰：「有所挾，則受道之心不專，所以不答也。」此言君子雖誨人不倦，又惡夫意之不誠者。</span><br/>
<p/>
<span class="original">孟子曰：「於不可已而已者，無所不已；於所厚者薄，無所不薄也。</span><br/>
<span class="original">其進銳者，其退速。」</span><br/>
<span class="normal">進銳者，用心太過，其氣易衰，故退速。三者之弊，理勢必然，雖過不及之不同，然卒同歸於廢弛。</span><br/>
<p/>
<span class="original">孟子曰：「君子之於物也，愛之而弗仁；於民也，仁之而弗親。親親而仁民，仁民而愛物。」</span><br/>
<span class="normal">物，謂禽獸草木。愛，謂取之有時，用之有節。程子曰：「仁，推己及人，如老吾老以及人之老，於民則可，於物則不可。統而言之則皆仁，分而言之則有序。」楊氏曰：「其分不同，故所施不能無差等，所謂理一而分殊者也。」尹氏曰：「何以有是差等？一本故也，無偽也。」</span><br/>
<p/>
<span class="original">孟子曰：「知者無不知也，當務之為急；仁者無不愛也，急親賢之為務。堯舜之知而不遍物，急先務也；堯舜之仁不遍愛人，急親賢也。</span><br/>
<span class="original">不能三年之喪，而緦小功之察；放飯流歠，而問無齒決，是之謂不知務。」</span><br/>
<span class="normal">飯，扶晚反。歠，昌悅反。三年之喪，服之重者也。緦麻三月，小功五月，服之輕者也。察，致詳也。放飯，大飯。流歠，長歠，不敬之大者也。齒決，齧斷乾肉，不敬之小者也。問，講求之意。此章言君子之於道，識其全體，則心不狹；知所先後，則事有序。豐氏曰：「智不急於先務，雖遍知人之所知、遍能人之所能，徒弊精神，而無益於天下之治矣。仁不急於親賢，雖有仁民愛物之心，小人在位，無由下達，聰明日蔽於上，而惡政日加於下，此孟子所謂不知務也。</span><br/>
<p/>

</body></html>
