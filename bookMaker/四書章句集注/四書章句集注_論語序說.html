
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>論語序說</title>
<link rel="stylesheet" href="style.css" type="text/css" />
</head>
<body>
<div id="ch5"></div>
<h2>論語序說</h2>
<span class="original">史記世家曰：「孔子名丘，字仲尼。其先宋人。父叔梁紇，母顏氏。以魯襄公二十二年，庚戌之歲，十一月庚子，生孔子於魯昌平鄉陬邑。為兒嬉戲，常陳俎豆，設禮容。及長，為委吏，料量平；</span><br/>
<span class="original">為司職吏，畜蕃息。</span><br/>
<span class="original">適周，問禮於老子，既反，而弟子益進。昭公二十五年甲申，孔子年三十五，而昭公奔齊，魯亂。於是適齊，為高昭子家臣，以通乎景公。</span><br/>
<span class="original">公欲封以尼谿之田，晏嬰不可，公惑之。</span><br/>
<span class="original">孔子遂行，反乎魯。定公元年壬辰，孔子年四十三，而季氏強僭，其臣陽虎作亂專政。故孔子不仕，而退修詩、書、禮、樂，弟子彌眾。九年庚子，孔子年五十一。公山不狃以費畔季氏，召，孔子欲往，而卒不行。</span><br/>
<span class="original">定公以孔子為中都宰，一年，四方則之，遂為司空，又為大司寇。十年辛丑，相定公會齊侯于夾谷，齊人歸魯侵地。十二年癸卯，使仲由為季氏宰，墮三都，收其甲兵。孟氏不肯墮成，圍之不克。十四年乙巳，孔子年五十六，攝行相事，誅少正卯，與聞國政。三月，魯國大治。齊人歸女樂以沮之，季桓子受之。郊又不致膰俎於大夫，孔子行。</span><br/>
<span class="original">適衛，主於子路妻兄顏濁鄒家。</span><br/>
<span class="original">適陳，過匡，匡人以為陽虎而拘之。</span><br/>
<span class="original">既解，還衛，主蘧伯玉家，見南子。</span><br/>
<span class="original">去適宋，司馬桓魋欲殺之。</span><br/>
<span class="original">又去，適陳，主司城貞子家。居三歲而反于衛，靈公不能用。</span><br/>
<span class="original">晉趙氏家臣佛肸以中牟畔，召孔子，孔子欲往，亦不果。</span><br/>
<span class="original">將西見趙簡子，至河而反，又主蘧伯玉家。靈公問陳，不對而行，復如陳。</span><br/>
<span class="original">季桓子卒，遺言謂康子必召孔子，其臣止之，康子乃召冉求。</span><br/>
<span class="original">孔子如蔡及葉。</span><br/>
<span class="original">楚昭王將以書社地封孔子，令尹子西不可，乃止。</span><br/>
<span class="original">又反乎衛，時靈公已卒，衛君輒欲得孔子為政。</span><br/>
<span class="original">而冉求為季氏將，與齊戰有功，康子乃召孔子，而孔子歸魯，實哀公之十一年丁巳，而孔子年六十八矣。</span><br/>
<span class="original">然魯終不能用孔子，孔子亦不求仕，乃敘書傳禮記。</span><br/>
<span class="original">刪詩正樂，</span><br/>
<span class="original">序易彖、繫、象、說卦、文言。</span><br/>
<span class="original">弟子蓋三千焉，身通六藝者七十二人。</span><br/>
<span class="original">十四年庚申，魯西狩獲麟，</span><br/>
<span class="original">孔子作春秋。</span><br/>
<span class="original">明年辛酉，子路死於衛。十六年壬戌、四月己丑，孔子卒，年七十三，葬魯城北泗上。弟子皆服心喪三年而去，惟子貢廬於冢上，凡六年，孔子生鯉，字伯魚，先卒。伯魚生伋，字子思，作中庸。」</span><br/>
<span class="normal">子思學於曾子，而孟子受業子思之門人。</span><br/>
<p/>
<span class="original">何氏曰：「魯論語二十篇。齊論語別有問王、知道，凡二十二篇，其二十篇中章句，頗多於魯論。古論出孔氏壁中，分堯曰下章子張問以為一篇，有兩子張，凡二十一篇，篇次不與齊魯論同。」</span><br/>
<span class="normal"></span><br/>
<p/>
<span class="original">程子曰：「論語之書，成於有子曾子之門人，故其書獨二子以子稱。」</span><br/>
<span class="normal"></span><br/>
<p/>
<span class="original">程子曰：「讀論語：有讀了全然無事者；有讀了後其中得一兩句喜者；有讀了後知好之者；有讀了後直有不知手之舞之足之蹈之者。」</span><br/>
<span class="normal"></span><br/>
<p/>
<span class="original">程子曰：「今人不會讀書。如讀論語，未讀時是此等人，讀了後又只是此等人，便是不曾讀。」</span><br/>
<span class="normal"></span><br/>
<p/>
<span class="original">程子曰：「頤自十七八讀論語，當時已曉文義。讀之愈久，但覺意味深長。」</span><br/>
<span class="normal"></span><br/>
<p/>

</body></html>
