
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>子路第十三</title>
<link rel="stylesheet" href="style.css" type="text/css" />
</head>
<body>
<div id="ch19"></div>
<h2>子路第十三</h2>
<span class="normal">凡三十章。</span><br/>
<p/>
<span class="original">子路問政。子曰：「先之，勞之。」</span><br/>
<span class="original">請益。曰：「無倦。」</span><br/>
<span class="normal">無，古本作毋。吳氏曰：「勇者喜於有為而不能持久，故以此告之。」程子曰：「子路問政，孔子既告之矣。及請益，則曰『無倦』而已。未嘗復有所告，姑使之深思也。」</span><br/>
<p/>
<span class="original">仲弓為季氏宰，問政。子曰：「先有司，赦小過，舉賢才。」</span><br/>
<span class="original">曰：「焉知賢才而舉之？」曰：「舉爾所知。爾所不知，人其舍諸？」</span><br/>
<span class="normal">焉，於虔反。舍，上聲。仲弓慮無以盡知一時之賢才，故孔子告之以此。程子曰：「人各親其親，然後不獨親其親。仲弓曰『焉知賢才而舉之』、子曰『舉爾所知，爾所不知，人其舍諸』便見仲弓與聖人用心之大小。推此義，則一心可以興邦，一心可以喪邦，只在公私之間爾。」范氏曰：「不先有司，則君行臣職矣；不赦小過，則下無全人矣；不舉賢才，則百職廢矣。失此三者，不可以為季氏宰，況天下乎？」</span><br/>
<p/>
<span class="original">子路曰：「衛君待子而為政，子將奚先？」</span><br/>
<span class="original">子曰：「必也正名乎！」</span><br/>
<span class="original">子路曰：「有是哉，子之迂也！奚其正？」</span><br/>
<span class="original">子曰：「野哉由也！君子於其所不知，蓋闕如也。</span><br/>
<span class="original">名不正，則言不順；言不順，則事不成；</span><br/>
<span class="original">事不成，則禮樂不興；禮樂不興，則刑罰不中；刑罰不中，則民無所措手足。</span><br/>
<span class="original">故君子名之必可言也，言之必可行也。君子於其言，無所苟而已矣。」</span><br/>
<span class="normal">程子曰：「名實相須。一事苟，則其餘皆苟矣。」胡氏曰：「衛世子蒯聵恥其母南子之淫亂，欲殺之不果而出奔。靈公欲立公子郢，郢辭。公卒，夫人立之，又辭。乃立蒯聵之子輒，以拒蒯聵。夫蒯聵欲殺母，得罪於父，而輒據國以拒父，皆無父之人也，其不可有國也明矣。夫子為政，而以正名為先。必將具其事之本末，告諸天王，請于方伯，命公子郢而立之。則人倫正，天理得，名正言順而事成矣。夫子告之之詳如此，而子路終不喻也。故事輒不去，卒死其難。徒知食焉不避其難之為義，而不知食輒之食為非義也。」</span><br/>
<p/>
<span class="original">樊遲請學稼，子曰：「吾不如老農。」請學為圃。曰：「吾不如老圃。」</span><br/>
<span class="original">樊遲出。子曰：「小人哉，樊須也！</span><br/>
<span class="original">上好禮，則民莫敢不敬；上好義，則民莫敢不服；上好信，則民莫敢不用情。夫如是，則四方之民襁負其子而至矣，焉用稼？」</span><br/>
<span class="normal">好，去聲。夫，音扶。襁，居丈反。焉，於虔反。禮、義、信，大人之事也。好義，則事合宜。情，誠實也。敬服用情，蓋各以其類而應也。襁，織縷為之，以約小兒於背者。楊氏曰：「樊須遊聖人之門，而問稼圃，志則陋矣，辭而闢之可也。待其出而後言其非，何也？蓋於其問也，自謂農圃之不如，則拒之者至矣。須之學疑不及此，而不能問。不能以三隅反矣，故不復。及其既出，則懼其終不喻也，求老農老圃而學焉，則其失愈遠矣。故復言之，使知前所言者意有在也。</span><br/>
<p/>
<span class="original">子曰：「誦詩三百，授之以政，不達；使於四方，不能專對；雖多，亦奚以為？」</span><br/>
<span class="normal">使，去聲。專，獨也。詩本人情，該物理，可以驗風俗之盛衰，見政治之得失。其言溫厚和平，長於風諭。故誦之者，必達於政而能言也。程子曰：「窮經將以致用也。世之誦詩者，果能從政而專對乎？然則其所學者，章句之末耳，此學者之大患也。」</span><br/>
<p/>
<span class="original">子曰：「其身正，不令而行；其不正，雖令不從。」</span><br/>
<span class="normal"></span><br/>
<p/>
<span class="original">子曰：「魯衛之政，兄弟也。」</span><br/>
<span class="normal">魯，周公之後。衛，康叔之後。本兄弟之國，而是時衰亂，政亦相似，故孔子歎之。</span><br/>
<p/>
<span class="original">子謂衛公子荊，「善居室。始有，曰：『苟合矣。』少有，曰：『苟完矣。』富有，曰：『苟美矣。』」</span><br/>
<span class="normal">公子荊，衛大夫。苟，聊且粗略之意。合，聚也。完，備也。言其循序而有節，不以欲速盡美累其心。楊氏曰：「務為全美，則累物而驕吝之心生。公子荊皆曰苟而已，則不以外物為心，其欲易足故也。」</span><br/>
<p/>
<span class="original">子適衛，冉有僕。</span><br/>
<span class="original">子曰：「庶矣哉！」</span><br/>
<span class="original">冉有曰：「既庶矣。又何加焉？」曰：「富之。」</span><br/>
<span class="original">曰：「既富矣，又何加焉？」曰：「教之。」</span><br/>
<span class="normal">富而不教，則近於禽獸。故必立學校，明禮義以教之。胡氏曰：「天生斯民，立之司牧，而寄以三事。然自三代之後，能舉此職者，百無一二。漢之文明，唐之太宗，亦云庶且富矣，西京之教無聞焉。明帝尊師重傅，臨雍拜老，宗戚子弟莫不受學；唐太宗大召名儒，增廣生員，教亦至矣，然而未知所以教也。三代之教，天子公卿躬行於上，言行政事皆可師法，彼二君者其能然乎？」</span><br/>
<p/>
<span class="original">子曰：「苟有用我者。期月而已可也，三年有成。」</span><br/>
<span class="normal">期月，謂周一歲之月也。可者，僅辭，言綱紀布也。有成，治功成也。尹氏曰：「孔子歎當時莫能用己也，故云然。」愚按：史記，此蓋為衛靈公不能用而發。</span><br/>
<p/>
<span class="original">子曰：「善人為邦百年，亦可以勝殘去殺矣。誠哉是言也！」</span><br/>
<span class="normal">勝，平聲。去，上聲。為邦百年，言相繼而久也。勝殘，化殘暴之人，使不為惡也。去殺，謂民化於善，可以不用刑殺也。蓋古有是言，而夫子稱之。程子曰「漢自高、惠至于文、景，黎民醇厚，幾致刑措，庶乎其近之矣。」尹氏曰：「勝殘去殺，不為惡而已，善人之功如是。若夫聖人，則不待百年，其化亦不止此。」</span><br/>
<p/>
<span class="original">子曰：「如有王者，必世而後仁。」</span><br/>
<span class="normal">王者謂聖人受命而興也。三十年為一世。仁，謂教化浹也。程子曰：「周自文武至於成王，而後禮樂興，即其效也。」或問：「三年、必世，遲速不同，何也？」程子曰：「三年有成，謂法度紀綱有成而化行也。漸民以仁，摩民以義，使之浹於肌膚，淪於骨髓，而禮樂可興，所謂仁也。此非積久，何以能致？」</span><br/>
<p/>
<span class="original">子曰：「苟正其身矣，於從政乎何有？不能正其身，如正人何？」</span><br/>
<span class="normal"></span><br/>
<p/>
<span class="original">冉子退朝。子曰：「何晏也？」對曰：「有政。」子曰：「其事也。如有政，雖不吾以，吾其與聞之。」</span><br/>
<span class="normal">朝，音潮。與，去聲。冉有時為季氏宰。朝，季氏之私朝也。晏，晚也。政，國政。事，家事。以，用也。禮：大夫雖不治事，猶得與聞國政。是時季氏專魯，其於國政，蓋有不與同列議於公朝，而獨與家臣謀於私室者。故夫子為不知者而言，此必季氏之家事耳。若是國政，我嘗為大夫，雖不見用，猶當與聞。今既不聞，則是非國政也。語意與魏徵獻陵之對略相似。其所以正名分，抑季氏，而教冉有之意深矣。</span><br/>
<p/>
<span class="original">定公問：「一言而可以興邦，有諸？」孔子對曰：「言不可以若是其幾也。</span><br/>
<span class="original">人之言曰：『為君難，為臣不易。』</span><br/>
<span class="original">如知為君之難也，不幾乎一言而興邦乎？」</span><br/>
<span class="original">曰：「一言而喪邦，有諸？」孔子對曰：「言不可以若是其幾也。人之言曰：『予無樂乎為君，唯其言而莫予違也。』</span><br/>
<span class="original">如其善而莫之違也，不亦善乎？如不善而莫之違也，不幾乎一言而喪邦乎？」</span><br/>
<span class="normal">范氏曰：「言不善而莫之違，則忠言不至於耳。君日驕而臣日諂，未有不喪邦者也。」謝氏曰：「知為君之難，則必敬謹以持之。惟其言而莫予違，則讒諂面諛之人至矣。邦未必遽興喪也，而興喪之源分於此。然此非識微之君子，何足以知之？」</span><br/>
<p/>
<span class="original">葉公問政。</span><br/>
<span class="original">子曰：「近者說，遠者來。」</span><br/>
<span class="normal">說，音悅。○被其澤則悅，聞其風則來。然必近者悅，而後遠者來也。</span><br/>
<p/>
<span class="original">子夏為莒父宰，問政。子曰：「無欲速，無見小利。欲速，則不達；見小利，則大事不成。」</span><br/>
<span class="normal">父，音甫。莒父，魯邑名。欲事之速成，則急遽無序，而反不達。見小者之為利，則所就者小，而所失者大矣。程子曰：「子張問政，子曰：『居之無倦，行之以忠。』子夏問政，子曰：『無欲速，無見小利。』子張常過高而未仁，子夏之病常在近小，故各以切己之事告之。」</span><br/>
<p/>
<span class="original">葉公語孔子曰：「吾黨有直躬者，其父攘羊，而子證之。」</span><br/>
<span class="original">孔子曰：「吾黨之直者異於是。父為子隱，子為父隱，直在其中矣。」</span><br/>
<span class="normal">為，去聲。父子相隱，天理人情之至也。故不求為直，而直在其中。謝氏曰：「順理為直。父不為子隱，子不為父隱，於理順邪？瞽瞍殺人，舜竊負而逃，遵海濱而處。當是時，愛親之心勝，其於直不直，何暇計哉？」</span><br/>
<p/>
<span class="original">樊遲問仁。子曰：「居處恭，執事敬，與人忠。雖之夷狄，不可棄也。」</span><br/>
<span class="normal">恭主容，敬主事。恭見於外，敬主乎中。之夷狄不可棄，勉其固守而勿失也。程子曰：「此是徹上徹下語。聖人初無二語也，充之則睟面盎背；推而達之，則篤恭而天下平矣。」胡氏曰：「樊遲問仁者三：此最先，先難次之，愛人其最後乎？」</span><br/>
<p/>
<span class="original">子貢問曰：「何如斯可謂之士矣？」子曰：「行己有恥，使於四方，不辱君命，可謂士矣。」</span><br/>
<span class="original">曰：「敢問其次。」曰：「宗族稱孝焉，鄉黨稱弟焉。」</span><br/>
<span class="original">曰：「敢問其次。」曰：「言必信，行必果，硜硜然小人哉！抑亦可以為次矣。」</span><br/>
<span class="original">曰：「今之從政者何如？」子曰：「噫！斗筲之人，何足算也。」</span><br/>
<span class="normal">筲，所交反。算，亦作筭，悉亂反。今之從政者，蓋如魯三家之屬。噫，心不平聲。斗，量名，容十升。筲，竹器，容斗二升。斗筲之人，言鄙細也。算，數也。子貢之問每下，故夫子以是警之。程子曰：「子貢之意，蓋欲為皎皎之行，聞於人者。夫子告之，皆篤實自得之事。」</span><br/>
<p/>
<span class="original">子曰：「不得中行而與之，必也狂狷乎！狂者進取，狷者有所不為也。」</span><br/>
<span class="normal">狷，音絹。行，道也。狂者，志極高而行不掩。狷者，知未及而守有餘。蓋聖人本欲得中道之人而教之，然既不可得，而徒得謹厚之人，則未必能自振拔而有為也。故不若得此狂狷之人，猶可因其志節，而激厲裁抑之以進於道，非與其終於此而已也。孟子曰：「孔子豈不欲中道哉？不可必得，故思其次也。如琴張、曾皙、牧皮者，孔子之所謂狂也。其志嘐嘐然，曰：『古之人！古之人！』夷考其行而不掩焉者也。狂者又不可得，欲得不屑不潔之士而與之，是狷也，是又其次也。」</span><br/>
<p/>
<span class="original">子曰：「南人有言曰：『人而無恆，不可以作巫醫。』善夫！」</span><br/>
<span class="original">「不恆其德，或承之羞。」</span><br/>
<span class="original">子曰：「不占而已矣。」</span><br/>
<span class="normal">復加「子曰」，以別易文也，其義未詳。楊氏曰：「君子於易苟玩其占，則知無常之取羞矣。其為無常也，蓋亦不占而已矣。」意亦略通。</span><br/>
<p/>
<span class="original">子曰：「君子和而不同，小人同而不和。」</span><br/>
<span class="normal">和者，無乖戾之心。同者，有阿比之意。尹氏曰：「君子尚義，故有不同。小人尚利，安得而和？」</span><br/>
<p/>
<span class="original">子貢問曰：「鄉人皆好之，何如？」子曰：「未可也。」「鄉人皆惡之，何如？」子曰：「未可也。不如鄉人之善者好之，其不善者惡之。」</span><br/>
<span class="normal">好、惡，並去聲。一鄉之人，宜有公論矣，然其間亦各以類自為好惡也。故善者好之而惡者不惡，則必其有苟合之行。惡者惡之而善者不好，則必其無可好之實。</span><br/>
<p/>
<span class="original">子曰：「君子易事而難說也：說之不以道，不說也；及其使人也，器之。小人難事而易說也：說之雖不以道，說也；及其使人也，求備焉。」</span><br/>
<span class="normal">易，去聲。說，音悅。器之，謂隨其材器而使之也。君子之心公而恕，小人之心私而刻。天理人欲之間，每相反而已矣。</span><br/>
<p/>
<span class="original">子曰：「君子泰而不驕，小人驕而不泰。」</span><br/>
<span class="normal">君子循理，故安舒而不矜肆。小人逞欲，故反是。</span><br/>
<p/>
<span class="original">子曰：「剛毅、木訥，近仁。」</span><br/>
<span class="normal">程子曰：「木者，質樸。訥者，遲鈍。四者，質之近乎仁者也。」楊氏曰：「剛毅則不屈於物欲，木訥則不至於外馳，故近仁。」</span><br/>
<p/>
<span class="original">子路問曰：「何如斯可謂之士矣？」子曰：「切切、偲偲、怡怡如也，可謂士矣。朋友切切、偲偲，兄弟怡怡。」</span><br/>
<span class="normal">胡氏曰：「切切，懇到也。偲偲，詳勉也。怡怡，和悅也。皆子路所不足，故告之。又恐其混於所施，則兄弟有賊恩之禍，朋友有善柔之損，故又別而言之。」</span><br/>
<p/>
<span class="original">子曰：「善人教民七年，亦可以即戎矣。」</span><br/>
<span class="normal">教民者，教之孝悌忠信之行，務農講武之法。即，就也。戎，兵也。民知親其上，死其長，故可以即戎。程子曰：「七年云者，聖人度其時可矣。如云期月、三年、百年、一世、大國五年、小國七年之類，皆當思其作為如何乃有益。」</span><br/>
<p/>
<span class="original">子曰：「以不教民戰，是謂棄之。」</span><br/>
<span class="normal">以，用也。言用不教之民以戰，必有敗亡之禍，是棄其民也。</span><br/>
<p/>

</body></html>
