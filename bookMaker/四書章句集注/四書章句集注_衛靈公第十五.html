
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>衛靈公第十五</title>
<link rel="stylesheet" href="style.css" type="text/css" />
</head>
<body>
<div id="ch21"></div>
<h2>衛靈公第十五</h2>
<span class="normal">凡四十一章。</span><br/>
<p/>
<span class="original">衛靈公問陳於孔子。孔子對曰：「俎豆之事，則嘗聞之矣；軍旅之事，未之學也。」明日遂行。</span><br/>
<span class="original">在陳絕糧，從者病，莫能興。</span><br/>
<span class="original">子路慍見曰：「君子亦有窮乎？」子曰：「君子固窮，小人窮斯濫矣。」</span><br/>
<span class="normal">見，賢遍反。何氏曰：「濫，溢也。言君子固有窮時，不若小人窮則放溢為非。」程子曰：「固窮者，固守其窮。」亦通。愚謂聖人當行而行，無所顧慮。處困而亨，無所怨悔。於此可見，學者宜深味之。</span><br/>
<p/>
<span class="original">子曰：「賜也，女以予為多學而識之者與？」</span><br/>
<span class="original">對曰：「然，非與？」</span><br/>
<span class="original">曰：「非也，予一以貫之。」</span><br/>
<span class="normal">說見第四篇。然彼以行言，而此以知言也。謝氏曰：「聖人之道大矣，人不能遍觀而盡識，宜其以為多學而識之也。然聖人豈務博者哉？如天之於眾形，匪物物刻而雕之也。故曰：『予一以貫之。』『德輶如毛，毛猶有倫。上天之載，無聲無臭。』至矣！」尹氏曰：「孔子之於曾子，不待其問而直告之以此，曾子復深諭之曰『唯』。若子貢則先發其疑而後告之，而子貢終亦不能如曾子之唯也。二子所學之淺深，於此可見。」愚按：夫子之於子貢，屢有以發之，而他人不與焉。則顏曾以下諸子所學之淺深，又可見矣。</span><br/>
<p/>
<span class="original">子曰：「由！知德者鮮矣。」</span><br/>
<span class="normal">鮮，上聲。由，呼子路之名而告之也。德，謂義理之得於己者。非己有之，不能知其意味之實也。自第一章至此，疑皆一時之言。此章蓋為慍見發也。</span><br/>
<p/>
<span class="original">子曰：「無為而治者，其舜也與？夫何為哉，恭己正南面而已矣。」</span><br/>
<span class="normal">與，平聲。夫，音扶。無為而治者，聖人德盛而民化，不待其有所作為也。獨稱舜者，紹堯之後，而又得人以任眾職，故尤不見其有為之跡也。恭己者，聖人敬德之容。既無所為，則人之所見如此而已。</span><br/>
<p/>
<span class="original">子張問行。</span><br/>
<span class="original">子曰：「言忠信，行篤敬，雖蠻貊之邦行矣；言不忠信，行不篤敬，雖州里行乎哉？</span><br/>
<span class="original">立，則見其參於前也；在輿，則見其倚於衡也。夫然後行。」</span><br/>
<span class="original">子張書諸紳。</span><br/>
<span class="normal">紳，大帶之垂者。書之，欲其不忘也。程子曰：「學要鞭辟近裏，著己而已。博學而篤志，切問而近思；言忠信，行篤敬；立則見其參於前，在輿則見其倚於衡；只此是學。質美者明得盡，查滓便渾化，卻與天地同體。其次惟莊敬以持養之，及其至則一也。」</span><br/>
<p/>
<span class="original">子曰：「直哉史魚！邦有道，如矢；邦無道，如矢。」</span><br/>
<span class="original">君子哉蘧伯玉！邦有道，則仕；邦無道，則可卷而懷之。」</span><br/>
<span class="normal">伯玉出處，合於聖人之道，故曰君子。卷，收也。懷，藏也。如於孫林父甯殖放弒之謀，不對而出，亦其事也。楊氏曰：「史魚之直，未盡君子之道。若蘧伯玉，然後可免於亂世。若史魚之如矢，則雖欲卷而懷之，有不可得也。」</span><br/>
<p/>
<span class="original">子曰：「可與言而不與之言，失人；不可與言而與之言，失言。知者不失人，亦不失言。」</span><br/>
<span class="normal">知，去聲。</span><br/>
<p/>
<span class="original">子曰：「志士仁人，無求生以害仁，有殺身以成仁。」</span><br/>
<span class="normal">志士，有志之士。仁人，則成德之人也。理當死而求生，則於其心有不安矣，是害其心之德也。當死而死，則心安而德全矣。程子曰：「實理得之於心自別。實理者，實見得是，實見得非也。古人有捐軀隕命者，若不實見得，惡能如此？須是實見得生不重於義，生不安於死也。故有殺身以成仁者，只是成就一箇是而已。」</span><br/>
<p/>
<span class="original">子貢問為仁。子曰：「工欲善其事，必先利其器。居是邦也，事其大夫之賢者，友其士之仁者。」</span><br/>
<span class="normal">賢以事言，仁以德言。夫子嘗謂子貢悅不若己者，故以是告之。欲其有所嚴憚切磋以成其德也。程子曰：「子貢問為仁，非問仁也，故孔子告之以為仁之資而已。」</span><br/>
<p/>
<span class="original">顏淵問為邦。</span><br/>
<span class="original">子曰：「行夏之時，</span><br/>
<span class="original">乘殷之輅，</span><br/>
<span class="original">服周之冕，</span><br/>
<span class="original">樂則韶舞。</span><br/>
<span class="original">放鄭聲，遠佞人。鄭聲淫，佞人殆。」</span><br/>
<span class="normal">遠，去聲。放，謂禁絕之。鄭聲，鄭國之音。佞人，卑諂辯給之人。殆，危也。程子曰：「問政多矣，惟顏淵告之以此。蓋三代之制，皆因時損益，及其久也，不能無弊。周衰，聖人不作，故孔子斟酌先王之禮，立萬世常行之道，發此以為之兆爾。由是求之，則餘皆可考也。」張子曰：「禮樂，治之法也。放鄭聲，遠佞人，法外意也。一日不謹，則法壞矣。虞夏君臣更相飭戒，意蓋如此。」又曰「法立而能守，則德可久，業可大。鄭聲佞人，能使人喪其所守，故放遠之。」尹氏曰：「此所謂百王不易之大法。孔子之作春秋，蓋此意也。孔顏雖不得行之於時，然其為治之法，可得而見矣。」</span><br/>
<p/>
<span class="original">子曰：「人無遠慮，必有近憂。」</span><br/>
<span class="normal">蘇氏曰：「人之所履者，容足之外，皆為無用之地，而不可廢也。故慮不在千里之外，則患在几席之下矣。」</span><br/>
<p/>
<span class="original">子曰：「已矣乎！吾未見好德如好色者也。」</span><br/>
<span class="normal">好，去聲。已矣乎，歎其終不得而見也。</span><br/>
<p/>
<span class="original">子曰：「臧文仲其竊位者與？知柳下惠之賢，而不與立也。」</span><br/>
<span class="normal">者與之與，平聲。竊位，言不稱其位而有愧於心，如盜得而陰據之也。柳下惠，魯大夫展獲，字禽，食邑柳下，謚曰惠。與立，謂與之並立於朝。范氏曰：「臧文仲為政於魯，若不知賢，是不明也；知而不舉，是蔽賢也。不明之罪小，蔽賢之罪大。故孔子以為不仁，又以為竊位。」</span><br/>
<p/>
<span class="original">子曰：「躬自厚而薄責於人，則遠怨矣。」</span><br/>
<span class="normal">遠，去聲。責己厚，故身益修；責人薄，故人易從。所以人不得而怨之。</span><br/>
<p/>
<span class="original">子曰：「不曰『如之何如之何』者，吾末如之何也已矣。」</span><br/>
<span class="normal">如之何如之何者，熟思而審處之辭也。不如是而妄行，雖聖人亦無如之何矣。</span><br/>
<p/>
<span class="original">子曰：「群居終日，言不及義，好行小慧，難矣哉！」</span><br/>
<span class="normal">好，去聲。小慧，私智也。言不及義，則放辟邪侈之心滋。好行小慧，則行險僥倖之機熟。難矣哉者，言其無以入德，而將有患害也。</span><br/>
<p/>
<span class="original">子曰：「君子義以為質，禮以行之，孫以出之，信以成之。君子哉！」</span><br/>
<span class="normal">孫，去聲。義者制事之本，故以為質榦。而行之必有節文，出之必以退遜，成之必在誠實，乃君子之道也。程子曰：「義以為質，如質榦然。禮行此，孫出此，信成此。此四句只是一事，以義為本。」又曰：「『敬以直內，則義以方外。』『義以為質，則禮以行之，孫以出之，信以成之。』」</span><br/>
<p/>
<span class="original">子曰：「君子病無能焉，不病人之不己知也。」</span><br/>
<span class="normal"></span><br/>
<p/>
<span class="original">子曰：「君子疾沒世而名不稱焉。」</span><br/>
<span class="normal">范氏曰：「君子學以為己，不求人知。然沒世而名不稱焉，則無為善之實可知矣。」</span><br/>
<p/>
<span class="original">子曰：「君子求諸己，小人求諸人。」</span><br/>
<span class="normal">謝氏曰：「君子無不反求諸己，小人反是。此君子小人所以分也。」楊氏曰：「君子雖不病人之不己知，然亦疾沒世而名不稱也。雖疾沒世而名不稱，然所以求者，亦反諸己而已。小人求諸人，故違道干譽，無所不至。三者文不相蒙，而義實相足，亦記言者之意。」</span><br/>
<p/>
<span class="original">子曰：「君子矜而不爭，群而不黨。」</span><br/>
<span class="normal">莊以持己曰矜。然無乖戾之心，故不爭。和以處眾曰群。然無阿比之意，故不黨。</span><br/>
<p/>
<span class="original">子曰：「君子不以言舉人，不以人廢言。」</span><br/>
<span class="normal"></span><br/>
<p/>
<span class="original">子貢問曰：「有一言而可以終身行之者乎？」子曰：「其恕乎！己所不欲，勿施於人。」</span><br/>
<span class="normal">推己及物，其施不窮，故可以終身行之。尹氏曰：「學貴於知要。子貢之問，可謂知要矣。孔子告以求仁之方也。推而極之，雖聖人之無我，不出乎此。終身行之，不亦宜乎？」</span><br/>
<p/>
<span class="original">子曰：「吾之於人也，誰毀誰譽？如有所譽者，其有所試矣。</span><br/>
<span class="original">斯民也，三代之所以直道而行也。」</span><br/>
<span class="normal">斯民者，今此之人也。三代，夏、商、周也。直道，無私曲也。言吾之所以無所毀譽者，蓋以此民，即三代之時所以善其善、惡其惡而無所私曲之民。故我今亦不得而枉其是非之實也。尹氏曰：「孔子之於人也，豈有意於毀譽之哉？其所以譽之者，蓋試而知其美故也。斯民也，三代所以直道而行，豈得容私於其閒哉？</span><br/>
<p/>
<span class="original">子曰：「吾猶及史之闕文也，有馬者借人乘之。今亡矣夫！」</span><br/>
<span class="normal">夫，音扶。楊氏曰：「史闕文、馬借人，此二事孔子猶及見之。今亡矣夫，悼時之益偷也。」愚謂此必有為而言。蓋雖細故，而時變之大者可知矣。胡氏曰：「此章義疑，不可強解。」</span><br/>
<p/>
<span class="original">子曰：「巧言亂德，小不忍則亂大謀。」</span><br/>
<span class="normal">巧言，變亂是非，聽之使人喪其所守。小不忍，如婦人之仁、匹夫之勇皆是。</span><br/>
<p/>
<span class="original">子曰：「眾惡之，必察焉；眾好之，必察焉。」</span><br/>
<span class="normal">好、惡，並去聲。楊氏曰：「惟仁者能好惡人。眾好惡之而不察，則或蔽於私矣。」</span><br/>
<p/>
<span class="original">子曰：「人能弘道，非道弘人。」</span><br/>
<span class="normal">弘，廓而大之也。人外無道，道外無人。然人心有覺，而道體無為；故人能大其道，道不能大其人也。張子曰：「心能盡性，人能弘道也；性不知檢其心，非道弘人也。」</span><br/>
<p/>
<span class="original">子曰：「過而不改，是謂過矣。」</span><br/>
<span class="normal">過而能改，則復於無過。惟不改則其過遂成，而將不及改矣。</span><br/>
<p/>
<span class="original">子曰：「吾嘗終日不食，終夜不寢，以思，</span><br/>
<span class="original">無益，</span><br/>
<span class="original">不如學也。」</span><br/>
<span class="normal">此為思而不學者言之。蓋勞心以必求，不如遜志而自得也。李氏曰：「夫子非思而不學者，特垂語以教人爾。」</span><br/>
<p/>
<span class="original">子曰：「君子謀道不謀食。耕也，餒在其中矣；學也，祿在其中矣。君子憂道不憂貧。」</span><br/>
<span class="normal">餒，奴罪反。耕所以謀食，而未必得食。學所以謀道，而祿在其中。然其學也，憂不得乎道而已；非為憂貧之故，而欲為是以得祿也。尹氏曰：「君子治其本而不卹其末，豈以在外者為憂樂哉？」</span><br/>
<p/>
<span class="original">子曰：「知及之，仁不能守之；雖得之，必失之。</span><br/>
<span class="original">知及之，仁能守之。不莊以贋之，則民不敬。</span><br/>
<span class="original">知及之，仁能守之，莊以贋之。動之不以禮，未善也。」</span><br/>
<span class="normal">動之，動民也。猶曰鼓舞而作興之云爾。禮，謂義理之節文。愚謂學至於仁，則善有諸己而大本立矣。贋之不莊，動之不以禮，乃其氣稟學問之小疵，然亦非盡善之道也。故夫子歷言之，使知德愈全則責愈備，不可以為小節而忽之也。</span><br/>
<p/>
<span class="original">子曰：「君子不可小知，而可大受也；小人不可大受，而可小知也。」</span><br/>
<span class="normal">此言觀人之法。知，我知之也。受，彼所受也。蓋君子於細事未必可觀，而材德足以任重；小人雖器量淺狹，而未必無一長可取。</span><br/>
<p/>
<span class="original">子曰：「民之於仁也，甚於水火。水火，吾見蹈而死者矣，未見蹈仁而死者也。」</span><br/>
<span class="normal">民之於水火，所賴以生，不可一日無。其於仁也亦然。但水火外物，而仁在己。無水火，不過害人之身，而不仁則失其心。是仁有甚於水火，而尤不可以一日無也。況水火或有時而殺人，仁則未嘗殺人，亦何憚而不為哉？李氏曰：「此夫子勉人為仁之語。」下章放此。</span><br/>
<p/>
<span class="original">子曰：「當仁不讓於師。」</span><br/>
<span class="normal">當仁，以仁為己任也。雖師亦無所遜，言當勇往而必為也。蓋仁者，人所自有而自為之，非有爭也，何遜之有？程子曰：「為仁在己，無所與遜。若善名為1外，則不可不遜。」1. 為 : 清仿宋大字本作「在」。</span><br/>
<p/>
<span class="original">子曰：「君子貞而不諒。」</span><br/>
<span class="normal">貞，正而固也。諒，則不擇是非而必於信。</span><br/>
<p/>
<span class="original">子曰：「事君，敬其事而後其食。」</span><br/>
<span class="normal">後，與後獲之後同。食，祿也。君子之仕也，有官守者修其職，有言責者盡其忠。皆以敬吾之事而已，不可先有求祿之心也。</span><br/>
<p/>
<span class="original">子曰：「有教無類。」</span><br/>
<span class="normal">人性皆善，而其類有善惡之殊者，氣習之染也。故君子有教，則人皆可以復於善，而不當復論其類之惡矣。</span><br/>
<p/>
<span class="original">子曰：「道不同，不相為謀。」</span><br/>
<span class="normal">為，去聲。不同，如善惡邪正之異。</span><br/>
<p/>
<span class="original">子曰：「辭達而已矣。」</span><br/>
<span class="normal">辭，取達意而止，不以富麗為工。</span><br/>
<p/>
<span class="original">師冕見，及階，子曰：「階也。」及席，子曰：「席也。」皆坐，子告之曰：「某在斯，某在斯。」</span><br/>
<span class="normal">見，賢遍反。師，樂師，瞽者。冕，名。再言某在斯，歷舉在坐之人以詔之。</span><br/>
<p/>
<span class="original">師冕出。子張問曰：「與師言之道與？」</span><br/>
<span class="original">子曰：「然。固相師之道也。」</span><br/>
<span class="normal">相，去聲。相，助也。古者瞽必有相，其道如此。蓋聖人於此，非作意而為之，但盡其道而已。尹氏曰：「聖人處己為人，其心一致，無不盡其誠故也。有志於學者，求聖人之心，於斯亦可見矣。」范氏曰：「聖人不侮鰥寡，不虐無告，可見於此。推之天下，無一物不得其所矣。」</span><br/>
<p/>

</body></html>
