
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>鄉黨第十</title>
<link rel="stylesheet" href="style.css" type="text/css" />
</head>
<body>
<div id="ch16"></div>
<h2>鄉黨第十</h2>
<span class="normal">楊氏曰：「聖人之所謂道者，不離乎日用之間也。故夫子之平日，一動一靜，門人皆審視而詳記之。」尹氏曰：「甚矣孔門諸子之嗜學也！於聖人之容色言動，無不謹書而備錄之，以貽後世。今讀其書，即其事，宛然如聖人之在目也。雖然，聖人豈拘拘而為之者哉？蓋盛德之至，動容周旋，自中乎禮耳。學者欲潛心於聖人，宜於此求焉。」舊說凡一章，今分為十七節。</span><br/>
<p/>
<span class="original">孔子於鄉黨，恂恂如也，似不能言者。</span><br/>
<span class="normal">恂，相倫反。恂恂，信實之貌。似不能言者，謙卑遜順。不以賢知先人也。鄉黨，父兄宗族之所在，故孔子居之，其容貌辭氣如此。</span><br/>
<p/>
<span class="original">其在宗廟朝廷，便便言，唯謹爾。</span><br/>
<span class="normal">朝，直遙反，下同。便，旁連反。便便，辯也。宗廟，禮法之所在；朝廷，政事之所出；言不可以不明辨。故必詳問而極言之，但謹而不放爾。此一節，記孔子在鄉黨、宗廟、朝廷言貌之不同。</span><br/>
<p/>
<span class="original">朝，與下大夫言，侃侃如也；與上大夫言，誾誾如也。</span><br/>
<span class="original">君在，踧踖如也。與與如也。</span><br/>
<span class="normal">踧，子六反。踖，子亦反。與，平聲，或如字。君在，視朝也。踧踖，恭敬不寧之貌。與與，威儀中適之貌。張子曰：「與與，不忘向君也。」亦通。此一節，記孔子在朝廷事上接下之不同也。</span><br/>
<p/>
<span class="original">君召使擯，色勃如也，足躩如也。</span><br/>
<span class="original">揖所與立，左右手。衣前後，襜如也。</span><br/>
<span class="original">趨進，翼如也。</span><br/>
<span class="original">賓退，必復命曰：「賓不顧矣。」</span><br/>
<span class="normal">紓君敬也。此一節，記孔子為君擯相之容。</span><br/>
<p/>
<span class="original">入公門，鞠躬如也，如不容。</span><br/>
<span class="original">立不中門，行不履閾。</span><br/>
<span class="original">過位，色勃如也，足躩如也，其言似不足者。</span><br/>
<span class="original">攝齊升堂，鞠躬如也，屏氣似不息者。</span><br/>
<span class="original">出，降一等，逞顏色，怡怡如也。沒階趨，翼如也。復其位，踧踖如也。</span><br/>
<span class="normal">陸氏曰：「趨下本無進字，俗本有之，誤也。」等，階之級也。逞，放也。漸遠所尊，舒氣解顏。怡怡，和悅也。沒階，下盡階也。趨，走就位也。復位踧踖，敬之餘也。此一節，記孔子在朝之容。</span><br/>
<p/>
<span class="original">執圭，鞠躬如也，如不勝。上如揖，下如授。勃如戰色，足縮縮，如有循。</span><br/>
<span class="original">享禮，有容色。</span><br/>
<span class="original">私覿，愉愉如也。</span><br/>
<span class="normal">私覿，以私禮見也。愉愉，則又和矣。此一節，記孔子為君聘於鄰國之禮也。晁氏曰：「孔子，定公九年仕魯，至十三年適齊，其間絕無朝聘往來之事。疑使擯執圭兩條，但孔子嘗言其禮當如此爾。」</span><br/>
<p/>
<span class="original">君子不以紺緅飾。</span><br/>
<span class="original">紅紫不以為褻服。</span><br/>
<span class="original">當暑，袗絺綌，必表而出之。</span><br/>
<span class="original">緇衣羔裘，素衣麑裘，黃衣狐裘。</span><br/>
<span class="original">褻裘長。短右袂。</span><br/>
<span class="original">必有寢衣，長一身有半。</span><br/>
<span class="original">狐貉之厚以居。</span><br/>
<span class="original">去喪，無所不佩。</span><br/>
<span class="original">非帷裳，必殺之。</span><br/>
<span class="original">羔裘玄冠不以弔。</span><br/>
<span class="original">吉月，必朝服而朝。</span><br/>
<span class="normal">吉月，月朔也。孔子在魯致仕時如此。此一節，記孔子衣服之制。蘇氏曰：「此孔氏遺書，雜記曲禮，非特孔子事也。」</span><br/>
<p/>
<span class="original">齊，必有明衣，布。</span><br/>
<span class="original">齊，必變食，居必遷坐。</span><br/>
<span class="normal">變食，謂不飲酒、不茹葷。遷坐，易常處也。此一節，記孔子謹齊之事。楊氏曰：「齊所以交神，故致潔變常以盡敬。」</span><br/>
<p/>
<span class="original">食不厭精，膾不厭細。</span><br/>
<span class="original">食饐而餲，魚餒而肉敗，不食。色惡，不食。臭惡，不食。失飪，不食。不時，不食。</span><br/>
<span class="original">割不正，不食。不得其醬，不食。</span><br/>
<span class="original">肉雖多，不使勝食氣。惟酒無量，不及亂。</span><br/>
<span class="original">沽酒市脯不食。</span><br/>
<span class="original">不撤薑食。</span><br/>
<span class="original">不多食。</span><br/>
<span class="original">祭於公，不宿肉。祭肉不出三日。出三日，不食之矣。</span><br/>
<span class="original">食不語，寢不言。</span><br/>
<span class="original">雖疏食菜羹，瓜祭，必齊如也。</span><br/>
<span class="normal">食，音嗣。陸氏曰：「魯論瓜作必。」古人飲食，每種各出少許，置之豆閒之地，以祭先代始為飲食之人，不忘本也。齊，嚴敬貌。孔子雖薄物必祭，其祭必敬，聖人之誠也。此一節，記孔子飲食之節。謝氏曰：「聖人飲食如此，非極口腹之欲，蓋養氣體，不以傷生，當如此。然聖人之所不食，窮口腹者或反食之，欲心勝而不暇擇也。」</span><br/>
<p/>
<span class="original">席不正，不坐。</span><br/>
<span class="normal">謝氏曰：「聖人心安於正，故於位之不正者，雖小不處。」</span><br/>
<p/>
<span class="original">鄉人飲酒，杖者出，斯出矣。</span><br/>
<span class="original">鄉人儺，朝服而立於阼階。</span><br/>
<span class="normal">儺，乃多反。儺，所以逐疫，周禮方相氏掌之。阼階，東階也。儺雖古禮而近於戲，亦必朝服而臨之者，無所不用其誠敬也。或曰：「恐其驚先祖五祀之神，欲其依己而安也。」此一節，記孔子居鄉之事。</span><br/>
<p/>
<span class="original">問人於他邦，再拜而送之。</span><br/>
<span class="original">康子饋藥，拜而受之。曰：「丘未達，不敢嘗。」</span><br/>
<span class="normal">范氏曰：「凡賜食，必嘗以拜。藥未達則不敢嘗。受而不飲，則虛人之賜，故告之如此。然則可飲而飲，不可飲而不飲，皆在其中矣。楊氏曰：「大夫有賜，拜而受之，禮也。未達不敢嘗，謹疾也。必告之，直也。」此一節，記孔子與人交之誠意。</span><br/>
<p/>
<span class="original">廄焚。子退朝，曰：「傷人乎？」不問馬。</span><br/>
<span class="normal">非不愛馬，然恐傷人之意多，故未暇問。蓋貴人賤畜，理當如此。</span><br/>
<p/>
<span class="original">君賜食，必正席先嘗之；君賜腥，必熟而薦之；君賜生，必畜之。</span><br/>
<span class="original">侍食於君，君祭，先飯。</span><br/>
<span class="original">疾，君視之，東首，加朝服，拖紳。</span><br/>
<span class="original">君命召，不俟駕行矣。</span><br/>
<span class="normal">急趨君命，行出而駕車隨之。此一節，記孔子事君之禮。</span><br/>
<p/>
<span class="original">入太廟，每事問。</span><br/>
<span class="normal">重出。</span><br/>
<p/>
<span class="original">朋友死，無所歸。曰：「於我殯。」</span><br/>
<span class="original">朋友之饋，雖車馬，非祭肉，不拜。</span><br/>
<span class="normal">朋友有通財之義，故雖車馬之重不拜。祭肉則拜者，敬其祖考，同於己親也。此一節，記孔子交朋友之義。</span><br/>
<p/>
<span class="original">寢不尸，居不容。</span><br/>
<span class="original">見齊衰者，雖狎，必變。見冕者與瞽者，雖褻，必以貌。</span><br/>
<span class="original">凶服者式之。式負版者。</span><br/>
<span class="original">有盛饌，必變色而作。</span><br/>
<span class="original">迅雷風烈，必變。</span><br/>
<span class="original">升車，必正立執綏。</span><br/>
<span class="original">車中，不內顧，不疾言，不親指。</span><br/>
<span class="normal">內顧，回視也。禮曰：「顧不過轂。」三者皆失容，且惑人。此一節，記孔子升車之容。</span><br/>
<p/>
<span class="original">色斯舉矣，翔而後集。</span><br/>
<span class="original">曰：「山梁雌雉，時哉！時哉！」子路共之，三嗅而作。</span><br/>
<span class="normal">共，九用反，又居勇反。嗅，許又反。○邢氏曰：「梁，橋也。時哉，言雉之飲啄得其時。子路不達，以為時物而共具之。孔子不食，三嗅其氣而起。」晁氏曰：「石經『嗅』作戛，謂雉鳴也。」劉聘君曰「嗅，當作狊，古闃反。張兩翅也。見爾雅。」愚按：如後兩說，則共字當為拱執之義。然此必有闕文，不可強為之說。姑記所聞，以俟知者。</span><br/>
<p/>

</body></html>
