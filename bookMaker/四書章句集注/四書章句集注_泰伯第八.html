
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>泰伯第八</title>
<link rel="stylesheet" href="style.css" type="text/css" />
</head>
<body>
<div id="ch14"></div>
<h2>泰伯第八</h2>
<span class="normal">凡二十一章。</span><br/>
<p/>
<span class="original">子曰：「泰伯，其可謂至德也已矣！三以天下讓，民無得而稱焉。」</span><br/>
<span class="normal">泰伯，周大王之長子。至德，謂德之至極，無以復加者也。三讓，謂固遜也。無得而稱，其遜隱微，無跡可見也。蓋大王三子：長泰伯，次仲雍，次季歷。大王之時，商道寖衰，而周日強大。季歷又生子昌，有聖德。大王因有翦商之志，而泰伯不從，大王遂欲傳位季歷以及昌。泰伯知之，即與仲雍逃之荊蠻。於是大王乃立季歷，傳國至昌，而三分天下有其二，是為文王。文王崩，子發立，遂克商而有天下，是為武王。夫以泰伯之德，當商周之際，固足以朝諸侯有天下矣，乃棄不取而又泯其跡焉，則其德之至極為何如哉！蓋其心即夷齊扣馬之心，而事之難處有甚焉者，宜夫子之歎息而贊美之也。泰伯不從，事見春秋傳。</span><br/>
<p/>
<span class="original">子曰：「恭而無禮則勞，慎而無禮則葸，勇而無禮則亂，直而無禮則絞。</span><br/>
<span class="original">君子篤於親，則民興於仁；故舊不遺，則民不偷。」</span><br/>
<span class="normal">君子，謂在上之人也。興，起也。偷，薄也。張子曰「人道知所先後，則恭不勞、慎不葸、勇不亂、直不絞，民化而德厚矣。」吳氏曰：「君子以下，當自為一章，乃曾子之言也。」愚按：此一節與上文不相蒙，而與首篇慎終追遠之意相類，吳說近是。</span><br/>
<p/>
<span class="original">曾子有疾，召門弟子曰：「啟予足！啟予手！詩云『戰戰兢兢，如臨深淵，如履薄冰。』而今而後，吾知免夫！小子！」</span><br/>
<span class="normal">夫，音扶。啟，開也。曾子平日以為身體受於父母，不敢毀傷，故於此使弟子開其衾而視之。詩小旻之篇。戰戰，恐懼。兢兢，戒謹。臨淵，恐墜；履冰，恐陷也。曾子以其所保之全示門人，而言其所以保之之難如此；至於將死，而後知其得免於毀傷也。小子，門人也。語畢而又呼之，以致反復丁寧之意，其警之也深矣。程子曰：「君子曰終，小人曰死。君子保其身以沒，為終其事也，故曾子以全歸為免矣。」尹氏曰：「父母全而生之，子全而歸之。曾子臨終而啟手足，為是故也。非有得於道，能如是乎？」范氏曰：「身體猶不可虧也，況虧其行以辱其親乎？」</span><br/>
<p/>
<span class="original">曾子有疾，孟敬子問之。</span><br/>
<span class="original">曾子言曰：「鳥之將死，其鳴也哀；人之將死，其言也善。</span><br/>
<span class="original">君子所貴乎道者三：動容貌，斯遠暴慢矣；正顏色，斯近信矣；出辭氣，斯遠鄙倍矣。籩豆之事，則有司存。」</span><br/>
<span class="normal">遠、近，並去聲。貴，猶重也。容貌，舉一身而言。暴，粗厲也。慢，放肆也。信、實也。正顏色而近信，則非色莊也。辭，言語。氣，聲氣也。鄙，凡陋也。倍，與背同，謂背理也。籩，竹豆。豆，木豆。言道雖無所不在，然君子所重者，在此三事而已。是皆脩身之要、為政之本，學者所當操存省察，而不可有造次顛沛之違者也。若夫籩豆之事，器數之末，道之全體固無不該，然其分則有司之守，而非君子之所重矣。程子曰：「動容貌，舉一身而言也。周旋中禮，暴慢斯遠矣。正顏色則不妄，斯近信矣。出辭氣，正由中出，斯遠鄙倍。三者正身而不外求，故曰籩豆之事則有司存。」尹氏曰「養於中則見於外，曾子蓋以脩己為為政之本。若乃器用事物之細，則有司存焉。」</span><br/>
<p/>
<span class="original">曾子曰：「以能問於不能，以多問於寡；有若無，實若虛，犯而不校，昔者吾友嘗從事於斯矣。」</span><br/>
<span class="normal">校，計校也。友，馬氏以為顏淵是也。顏子之心，惟知義理之無窮，不見物我之有間，故能如此。謝氏曰：「不知有餘在己，不足在人；不必得為在己，失為在人，非幾於無我者不能也。」</span><br/>
<p/>
<span class="original">曾子曰：「可以託六尺之孤，可以寄百里之命，臨大節而不可奪也。君子人與？君子人也。」</span><br/>
<span class="normal">與，平聲。其才可以輔幼君、攝國政，其節至於死生之際而不可奪，可謂君子矣。與，疑辭。也，決辭。設為問答，所以深著其必然也。程子曰：「節操如是，可謂君子矣。」</span><br/>
<p/>
<span class="original">曾子曰：「士不可以不弘毅，任重而道遠。</span><br/>
<span class="original">仁以為己任，不亦重乎？死而後已，不亦遠乎？」</span><br/>
<span class="normal">仁者，人心之全德，而必欲以身體而力行之，可謂重矣。一息尚存，此志不容少懈，可謂遠矣。程子曰：「弘而不毅，則無規矩而難立；毅而不弘，則隘陋而無以居之。」又曰「弘大剛毅，然後能勝重任而遠到。」</span><br/>
<p/>
<span class="original">子曰：「興於詩，</span><br/>
<span class="original">立於禮。</span><br/>
<span class="original">成於樂。」</span><br/>
<span class="normal">樂有五聲十二律，更唱迭和，以為歌舞八音之節，可以養人之性情，而蕩滌其邪穢，消融其查滓。故學者之終，所以至於義精仁熟，而自和順於道德者，必於此而得之，是學之成也。按內則，十年學幼儀，十三學樂誦詩，二十而後學禮。則此三者，非小學傳授之次，乃大學終身所得之難易、先後、淺深也。程子曰：「天下之英才不為少矣，特以道學不明，故不得有所成就。夫古人之詩，如今之歌曲，雖閭里童稚，皆習聞之而知其說，故能興起。今雖老師宿儒，尚不能曉其義，況學者乎？是不得興於詩也。古人自洒埽應對，以至冠、昏、喪、祭，莫不有禮。今皆廢壞，是以人倫不明，治家無法，是不得立於禮也。古人之樂：聲音所以養其耳，采色所以養其目，歌詠所以養其性情，舞蹈所以養其血脈。今皆無之，是不得成於樂也。是以古之成材也易，今之成材也難。」</span><br/>
<p/>
<span class="original">子曰：「民可使由之，不可使知之。」</span><br/>
<span class="normal">民可使之由於是理之當然，而不能使之知其所以然也。程子曰：「聖人設教，非不欲人家喻而戶曉也，然不能使之知，但能使之由之爾。若曰聖人不使民知，則是後世朝四暮三之術也，豈聖人之心乎？」</span><br/>
<p/>
<span class="original">子曰：「好勇疾貧，亂也。人而不仁，疾之已甚，亂也。」</span><br/>
<span class="normal">好，去聲。好勇而不安分，則必作亂。惡不仁之人而使之無所容，則必致亂。二者之心，善惡雖殊，然其生亂則一也。</span><br/>
<p/>
<span class="original">子曰：「如有周公之才之美，使驕且吝，其餘不足觀也已。」</span><br/>
<span class="normal">才美，謂智能技藝之美。驕，矜夸。吝，鄙嗇也。程子曰：「此甚言驕吝之不可也。蓋有周公之德，則自無驕吝；若但有周公之才而驕吝焉，亦不足觀矣。」又曰：「驕，氣盈。吝，氣歉。」愚謂驕吝雖有盈歉之殊，然其勢常相因。蓋驕者吝之枝葉，吝者驕之本根。故嘗驗之天下之人，未有驕而不吝，吝而不驕者也。</span><br/>
<p/>
<span class="original">子曰：「三年學，不至於穀，不易得也。」</span><br/>
<span class="normal">易，去聲。穀，祿也。至，疑當作志。為學之久，而不求祿，如此之人，不易得也。楊氏曰：「雖子張之賢，猶以干祿為問，況其下者乎？然則三年學而不至於穀，宜不易得也。」</span><br/>
<p/>
<span class="original">子曰：「篤信好學，守死善道。</span><br/>
<span class="original">危邦不入，亂邦不居。天下有道則見，無道則隱。</span><br/>
<span class="original">邦有道，貧且賤焉，恥也；邦無道，富且貴焉，恥也。」</span><br/>
<span class="normal">世治而無可行之道，世亂而無能守之節，碌碌庸人，不足以為士矣，可恥之甚也。晁氏曰：「有學有守，而去就之義潔，出處之分明，然後為君子之全德也。」</span><br/>
<p/>
<span class="original">子曰：「不在其位，不謀其政。」</span><br/>
<span class="normal">程子曰：「不在其位，則不任其事也，若君大夫問而告者則有矣。」</span><br/>
<p/>
<span class="original">子曰：「師摯之始，關雎之亂，洋洋乎！盈耳哉。」</span><br/>
<span class="normal">摯，音至。雎，七余反。師摯，魯樂師名摯也。亂，樂之卒章也。史記曰「關雎之亂以為風始。」洋洋，美盛意。孔子自衛反魯而正樂，適師摯在官之初，故樂之美盛如此。</span><br/>
<p/>
<span class="original">子曰：「狂而不直，侗而不愿，悾悾而不信，吾不知之矣。」</span><br/>
<span class="normal">侗，音通。悾，音空。侗，無知貌。愿，謹厚也。悾悾，無能貌。吾不知之者，甚絕之之辭，亦不屑之教誨也。蘇氏曰：「天之生物，氣質不齊。其中材以下，有是德則有是病。有是病必有是德，故馬之蹄齧者必善走，其不善者必馴。有是病而無是德，則天下之棄才也。」</span><br/>
<p/>
<span class="original">子曰：「學如不及，猶恐失之。」</span><br/>
<span class="normal">言人之為學，既如有所不及矣，而其心猶竦然，惟恐其或失之，警學者當如是也。程子曰：「學如不及，猶恐失之，不得放過。纔說姑待明日，便不可也。」</span><br/>
<p/>
<span class="original">子曰：「巍巍乎！舜禹之有天下也，而不與焉。」</span><br/>
<span class="normal">與，去聲。巍巍，高大之貌。不與，猶言不相關，言其不以位為樂也。</span><br/>
<p/>
<span class="original">子曰：「大哉堯之為君也！巍巍乎！唯天為大，唯堯則之。蕩蕩乎！民無能名焉。</span><br/>
<span class="original">巍巍乎！其有成功也；煥乎，其有文章！」</span><br/>
<span class="normal">成功，事業也。煥，光明之貌。文章，禮樂法度也。堯之德不可名，其可見者此爾。尹氏曰：「天道之大，無為而成。唯堯則之以治天下，故民無得而名焉。所可名者，其功業文章巍然煥然而已。」</span><br/>
<p/>
<span class="original">舜有臣五人而天下治。</span><br/>
<span class="original">武王曰：「予有亂臣十人。」</span><br/>
<span class="original">孔子曰：「才難，不其然乎？唐虞之際，於斯為盛。有婦人焉，九人而已。</span><br/>
<span class="original">三分天下有其二，以服事殷。周之德，其可謂至德也已矣。」</span><br/>
<span class="normal">春秋傳曰，「文王率商之畔國以事紂」，蓋天下歸文王者六州，荊、梁、雍、豫、徐、揚也。惟青、論、冀，尚屬紂耳。范氏曰：「文王之德，足以代商。天與之，人歸之，乃不取而服事焉，所以為至德也。孔子因武王之言而及文王之德，且與泰伯，皆以至德稱之，其指微矣。」或曰：「宜斷三分以下，別以孔子曰起之，而自為一章。」</span><br/>
<p/>
<span class="original">子曰：「禹，吾無間然矣。菲飲食，而致孝乎鬼神；惡衣服，而致美乎黻冕；卑宮室，而盡力乎溝洫。禹，吾無間然矣。」</span><br/>
<span class="normal">閒，去聲。菲，音匪。黻，音弗。洫，呼域反。閒，罅隙也，謂指其罅隙而非議之也。菲，薄也。致孝鬼神，謂享祀豐潔。衣服，常服。黻，蔽膝也，以韋為之。冕，冠也，皆祭服也。溝洫，田間水道，以正疆界、備旱潦者也。或豐或儉，各適其宜，所以無罅隙之可議也，故再言以深美之。○楊氏曰：「薄於自奉，而所勤者民之事，所致飾者宗廟朝廷之禮，所謂有天下而不與也，夫何間然之有。」</span><br/>
<p/>

</body></html>
