
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>盡心章句下</title>
<link rel="stylesheet" href="style.css" type="text/css" />
</head>
<body>
<div id="ch41"></div>
<h2>盡心章句下</h2>
<span class="normal">凡三十八章。</span><br/>
<p/>
<span class="original">孟子曰：「不仁哉，梁惠王也！仁者以其所愛及其所不愛，不仁者以其所不愛及其所愛。」</span><br/>
<span class="original">公孫丑曰：「何謂也？」「梁惠王以土地之故，糜爛其民而戰之，大敗，將復之，恐不能勝，故驅其所愛子弟以殉之，是之謂以其所不愛及其所愛也。」</span><br/>
<span class="normal">梁惠王以下，孟子答辭也。糜爛其民，使之戰鬥，糜爛其血肉也。復之，復戰也。子弟，謂太子申也。以土地之故及其民，以民之故及其子，皆以其所不愛及其所愛也。此承前篇之末三章之意，言仁人之恩，自內及外；不仁之禍，由疏逮親。</span><br/>
<p/>
<span class="original">孟子曰：「春秋無義戰。彼善於此，則有之矣。</span><br/>
<span class="original">征者上伐下也，敵國不相征也。」</span><br/>
<span class="normal">征，所以正人也。諸侯有罪，則天子討而正之，此春秋所以無義戰也。</span><br/>
<p/>
<span class="original">孟子曰：「盡信書，則不如無書。</span><br/>
<span class="original">吾於武成，取二三策而已矣。</span><br/>
<span class="original">仁人無敵於天下。以至仁伐至不仁，而何其血之流杵也？」</span><br/>
<span class="normal">杵，舂杵也。或作鹵，楯也。武成言武王伐紂，紂之「前徒倒戈，攻于後以北，血流漂杵」。孟子言此則其不可信者。然書本意，乃謂商人自相殺，非謂武王殺之也。孟子之設是言，懼後世之惑，且長不仁之心耳。</span><br/>
<p/>
<span class="original">孟子曰：「有人曰：『我善為陳，我善為戰。』大罪也。</span><br/>
<span class="original">國君好仁，天下無敵焉。</span><br/>
<span class="original">南面而征北狄怨，東面而征西夷怨。曰：『奚為後我？』</span><br/>
<span class="original">武王之伐殷也，革車三百兩，虎賁三千人。</span><br/>
<span class="original">王曰：『無畏！寧爾也，非敵百姓也。』若崩厥角稽首。</span><br/>
<span class="original">征之為言正也，各欲正己也，焉用戰？」</span><br/>
<span class="normal">焉，於虔反。民為暴君所虐，皆欲仁者來正己之國也。</span><br/>
<p/>
<span class="original">孟子曰：「梓匠輪輿能與人規矩，不能使人巧。」</span><br/>
<span class="normal">尹氏曰：「規矩，法度可告者也。巧則在其人，雖大匠亦末如之何也已。蓋下學可以言傳，上達必由心悟，莊周所論斲輪之意蓋如此。」</span><br/>
<p/>
<span class="original">孟子曰：「舜之飯糗茹草也，若將終身焉；及其為天子也，被袗衣，鼓琴，二女果，若固有之。」</span><br/>
<span class="normal">飯，上聲。糗，去久反。茹，音汝。袗，之忍反。果，說文作婐，烏果反。飯，食也。糗，乾糒也。茹，亦食也。袗，畫衣也。二女，堯二女也。果，女侍也。言聖人之心，不以貧賤而有慕於外，不以富貴而有動於中，隨遇而安，無預於己，所性分定故也。</span><br/>
<p/>
<span class="original">孟子曰：「吾今而後知殺人親之重也：殺人之父，人亦殺其父；殺人之兄，人亦殺其兄。然則非自殺之也，一閒耳。」</span><br/>
<span class="normal">閒，去聲。言吾今而後知者，必有所為而感發也。一閒者，我往彼來，閒一人耳，其實與自害其親無異也。范氏曰：「知此則愛敬人之親，人亦愛敬其親矣。」</span><br/>
<p/>
<span class="original">孟子曰：「古之為關也，將以禦暴。</span><br/>
<span class="original">今之為關也，將以為暴。」</span><br/>
<span class="normal">征稅出入。范氏曰：「古之耕者什一，後世或收大半之稅，此以賦斂為暴也。文王之囿，與民同之；齊宣王之囿，為阱國中，此以園囿為暴也。後世為暴，不止於關，若使孟子用於諸侯，必行文王之政，凡此之類，皆不終日而改也。」</span><br/>
<p/>
<span class="original">孟子曰：「身不行道，不行於妻子；使人不以道，不能行於妻子。」</span><br/>
<span class="normal">身不行道者，以行言之。不行者，道不行也。使人不以道者，以事言之。不能行者，令不行也。</span><br/>
<p/>
<span class="original">孟子曰：「周于利者，凶年不能殺；周于德者，邪世不能亂。」</span><br/>
<span class="normal">周，足也，言積之厚則用有餘。</span><br/>
<p/>
<span class="original">孟子曰：「好名之人，能讓千乘之國；苟非其人，簞食豆羹見於色。」</span><br/>
<span class="normal">好、乘、食，皆去聲。見，音現。好名之人，矯情干譽，是以能讓千乘之國；然若本非能輕富貴之人，則於得失之小者，反不覺其真情之發見矣。蓋觀人不於其所勉，而於其所忽，然後可以見其所安之實也。</span><br/>
<p/>
<span class="original">孟子曰：「不信仁賢，則國空虛。</span><br/>
<span class="original">無禮義，則上下亂。</span><br/>
<span class="original">無政事，則財用不足。」</span><br/>
<span class="normal">生之無道，取之無度，用之無節故也。尹氏曰：「三者以仁賢為本。無仁賢，則禮義政事，處之皆不以其道矣。」</span><br/>
<p/>
<span class="original">孟子曰：「不仁而得國者，有之矣；不仁而得天下，未之有也。」</span><br/>
<span class="normal">言不仁之人，騁其私智，可以盜千乘之國，而不可以得丘民之心。鄒氏曰：「自秦以來，不仁而得天下者有矣；然皆一再傳而失之，猶不得也。所謂得天下者，必如三代而後可。」</span><br/>
<p/>
<span class="original">孟子曰：「民為貴，社稷次之，君為輕。</span><br/>
<span class="original">是故得乎丘民而為天子，得乎天子為諸侯，得乎諸侯為大夫。</span><br/>
<span class="original">諸侯危社稷，則變置。</span><br/>
<span class="original">犧牲既成，粢盛既潔，祭祀以時，然而旱乾水溢，則變置社稷。」</span><br/>
<span class="normal">盛，音成。祭祀不失禮，而土穀之神不能為民禦災捍患，則毀其壇壝而更置之，亦年不順成，八蜡不通之意，是社稷雖重於君而輕於民也。</span><br/>
<p/>
<span class="original">孟子曰：「聖人，百世之師也，伯夷、柳下惠是也。故聞伯夷之風者，頑夫廉，懦夫有立志；聞柳下惠之風者，薄夫敦，鄙夫寬。奮乎百世之上。百世之下，聞者莫不興起也。非聖人而能若是乎，而況於親炙之者乎？」</span><br/>
<span class="normal">興起，感動奮發也。親炙，親近而熏炙之也，餘見前篇。</span><br/>
<p/>
<span class="original">孟子曰：「仁也者，人也。合而言之，道也。」</span><br/>
<span class="normal">仁者，人之所以為人之理也。然仁，理也；人，物也。以仁之理，合於人之身而言之，乃所謂道者也。程子曰：「中庸所謂率性之謂道是也。」或曰「外國本，人也之下，有『義也者宜也，禮也者履也，智也者知也，信也者實也』，凡二十字。」今按如此，則理極分明，然未詳其是否也。</span><br/>
<p/>
<span class="original">孟子曰：「孔子之去魯，曰：『遲遲吾行也。』去父母國之道也。去齊，接淅而行，去他國之道也。」</span><br/>
<span class="normal">重出。</span><br/>
<p/>
<span class="original">孟子曰：「君子之厄於陳蔡之閒，無上下之交也。」</span><br/>
<span class="normal">君子，孔子也。厄，與灿同，君臣皆惡，無所與交也。</span><br/>
<p/>
<span class="original">貉稽曰：「稽大不理於口。」</span><br/>
<span class="original">孟子曰：「無傷也。士憎茲多口。</span><br/>
<span class="original">詩云：『憂心悄悄，慍于群小。』孔子也。『肆不殄厥慍，亦不隕厥問。』文王也。」</span><br/>
<span class="normal">詩邶風柏舟，及大雅綿之篇也。悄悄，憂貌。慍，怒也。本言衛之仁人見怒於群小。孟子以為孔子之事，可以當之。肆，發語辭。隕，墜也。問，聲問也。本言太王事昆夷，雖不能殄絕其慍怒，亦不自墜其聲問之美。孟子以為文王之事，可以當之。尹氏曰：「言人顧自處如何，盡其在我者而已。」</span><br/>
<p/>
<span class="original">孟子曰：「賢者以其昭昭，使人昭昭；今以其昏昏，使人昭昭。」</span><br/>
<span class="normal">昭昭，明也。昏昏，闇也。尹氏曰：「大學之道，在自昭明德，而施於天下國家，其有不順者寡矣。」</span><br/>
<p/>
<span class="original">孟子謂高子曰：「山徑之蹊閒，介然用之而成路。為閒不用，則茅塞之矣。今茅塞子之心矣。」</span><br/>
<span class="normal">介，音戛。徑，小路也。蹊，人行處也。介然，倏然之頃也。用，由也。路，大路也。為閒，少頃也。茅塞，茅草生而塞之也。言理義之心，不可少有閒斷也。</span><br/>
<p/>
<span class="original">高子曰：「禹之聲，尚文王之聲。」</span><br/>
<span class="original">孟子曰：「何以言之？」曰：「以追蠡。」</span><br/>
<span class="original">曰：「是奚足哉？城門之軌，兩馬之力與？」</span><br/>
<span class="normal">與，平聲。豐氏曰：「奚足，言此何足以知之也。軌，車轍跡也。兩馬，一車所駕也。城中之涂容九軌，車可散行，故其轍跡淺；城門惟容一車，車皆由之，故其轍跡深。蓋日久車多所致，非一車兩馬之力，能使之然也。言禹在文王前千餘年，故鐘久而紐絕；文王之鐘，則未久而紐全，不可以此而議優劣也。」此章文義本不可曉，舊說相承如此，而豐氏差明白，故今存之，亦未知其是否也。</span><br/>
<p/>
<span class="original">齊饑。陳臻曰：「國人皆以夫子將復為發棠，殆不可復。」</span><br/>
<span class="original">孟子曰：「是為馮婦也。晉人有馮婦者，善搏虎，卒為善士。則之野，有眾逐虎。虎負嵎，莫之敢攖。望見馮婦，趨而迎之。馮婦攘臂下車。眾皆悅之，其為士者笑之。」</span><br/>
<span class="normal">手執曰搏。卒為善士，後能改行為善也。之，適也。負，依也。山曲曰嵎。攖，觸也。笑之，笑其不知止也。疑此時齊王已不能用孟子，而孟子亦將去矣，故其言如此。</span><br/>
<p/>
<span class="original">孟子曰：「口之於味也，目之於色也，耳之於聲也，鼻之於臭也，四肢之於安佚也，性也，有命焉，君子不謂性也。</span><br/>
<span class="original">仁之於父子也，義之於君臣也，禮之於賓主也，智之於賢者也，聖人之於天道也，命也，有性焉，君子不謂命也。」</span><br/>
<span class="normal">程子曰：「仁義禮智天道，在人則賦於命者，所稟有厚薄清濁，然而性善可學而盡，故不謂之命也。」張子曰：「晏嬰智矣，而不知仲尼。是非命邪？」愚按：所稟者厚而清，則其仁之於父子也至，義之於君臣也盡，禮之於賓主也恭，智之於賢否也哲，聖人之於天道也，無不吻合而純亦不已焉。薄而濁，則反是，是皆所謂命也。或曰「者」當作否，「人」衍字，更詳之。愚聞之師曰：「此二條者，皆性之所有而命於天者也。然世之人，以前五者為性，雖有不得，而必欲求之；以後五者為命，一有不至，則不復致力，故孟子各就其重處言之，以伸此而抑彼也。張子所謂『養則付命於天，道則責成於己』。其言約而盡矣。」</span><br/>
<p/>
<span class="original">浩生不害問曰：「樂正子，何人也？」孟子曰：「善人也，信人也。」</span><br/>
<span class="original">「何謂善？何謂信？」</span><br/>
<span class="original">曰：「可欲之謂善，</span><br/>
<span class="original">有諸己之謂信。</span><br/>
<span class="original">充實之謂美，</span><br/>
<span class="original">充實而有光輝之謂大，</span><br/>
<span class="original">大而化之之謂聖，</span><br/>
<span class="original">聖而不可知之之謂神。</span><br/>
<span class="original">樂正子，二之中，四之下也。」</span><br/>
<span class="normal">蓋在善信之閒，觀其從於子敖，則其有諸己者或未實也。張子曰：「顏淵、樂正子皆知好仁矣。樂正子志仁無惡而不致於學，所以但為善人信人而已；顏子好學不倦，合仁與智，具體聖人，獨未至聖人之止耳。」程子曰：「士之所難者，在有諸己而已。能有諸己，則居之安，資之深，而美且大可以馴致矣。徒知可欲之善，而若存若亡而已，則能不受變於俗者鮮矣。」尹氏曰：「自可欲之善，至於聖而不可知之神，上下一理。擴充之至於神，則不可得而名矣。」</span><br/>
<p/>
<span class="original">孟子曰：「逃墨必歸於楊，逃楊必歸於儒。歸，斯受之而已矣。</span><br/>
<span class="original">今之與楊墨辯者，如追放豚，既入其苙，又從而招之。」</span><br/>
<span class="normal">放豚，放逸之豕豚也。苙，闌也。招，罥也，羈其足也。言彼既來歸，而又追咎其既往之失也。此章見聖賢之於異端，距之甚嚴，而於其來歸，待之甚恕。距之嚴，故人知彼說之為邪；待之恕，故人知此道之可反，仁之至，義之盡也。</span><br/>
<p/>
<span class="original">孟子曰：「有布縷之征，粟米之征，力役之征。君子用其一，緩其二。用其二而民有殍，用其三而父子離。」</span><br/>
<span class="normal">征賦之法，歲有常數，然布縷取之於夏，粟米取之於秋，力役取之於冬，當各以其時；若并取之，則民力有所不堪矣。今兩稅三限之法，亦此意也。尹氏曰「言民為邦本，取之無度，則其國危矣。」</span><br/>
<p/>
<span class="original">孟子曰：「諸侯之寶三：土地，人民，政事。寶珠玉者，殃必及身。」</span><br/>
<span class="normal">尹氏曰：「言寶得其寶者安，寶失其寶者危。」</span><br/>
<p/>
<span class="original">盆成括仕於齊。孟子曰：「死矣盆成括！」盆成括見殺。門人問曰：「夫子何以知其將見殺？」曰：「其為人也小有才，未聞君子之大道也，則足以殺其軀而已矣。」</span><br/>
<span class="normal">盆成，姓；括，名也。恃才妄作，所以取禍。徐氏曰：「君子道其常而已。括有死之道焉，設使幸而獲免，孟子之言猶信也。」</span><br/>
<p/>
<span class="original">孟子之滕，館於上宮。有業屨於牖上，館人求之弗得。</span><br/>
<span class="original">或問之曰：「若是乎從者之廋也？」曰：「子以是為竊屨來與？」曰：「殆非也。夫子之設科也，往者不追，來者不距。苟以是心至，斯受之而已矣。」</span><br/>
<span class="normal">從、為，並去聲。與，平聲。夫子，如字，舊讀為扶余者非。或問之者，問於孟子也。廋，匿也。言子之從者，乃匿人之物如此乎？孟子答之，而或人自悟其失，因言此從者固不為竊屨而來，但夫子設置科條以待學者，苟以向道之心而來，則受之耳，雖夫子亦不能保其往也。門人取其言，有合於聖賢之指，故記之。</span><br/>
<p/>
<span class="original">孟子曰：「人皆有所不忍，達之於其所忍，仁也；人皆有所不為，達之於其所為，義也。</span><br/>
<span class="original">人能充無欲害人之心，而仁不可勝用也；人能充無穿踰之心，而義不可勝用也。</span><br/>
<span class="original">人能充無受爾汝之實，無所往而不為義也。</span><br/>
<span class="original">士未可以言而言，是以言餂之也；可以言而不言，是以不言餂之也，是皆穿踰之類也。」</span><br/>
<span class="normal">餂，音忝。餂，探取之也。今人以舌取物曰餂，即此意也。便佞隱默，皆有意探取於人，是亦穿踰之類。然其事隱微，人所易忽，故特舉以見例。明必推無穿踰之心，以達於此而悉去之，然後為能充其無穿踰之心也。</span><br/>
<p/>
<span class="original">孟子曰：「言近而指遠者，善言也；守約而施博者，善道也。君子之言也，不下帶而道存焉。</span><br/>
<span class="original">君子之守，修其身而天下平。</span><br/>
<span class="original">人病舍其田而芸人之田，所求於人者重，而所以自任者輕。」</span><br/>
<span class="normal">舍，音捨。此言不守約而務博施之病。</span><br/>
<p/>
<span class="original">孟子曰：「堯舜，性者也；湯武，反之也。</span><br/>
<span class="original">動容周旋中禮者，盛德之至也；哭死而哀，非為生者也；經德不回，非以干祿也；言語必信，非以正行也。</span><br/>
<span class="original">君子行法，以俟命而已矣。」</span><br/>
<span class="normal">法者，天理之當然者也。君子行之，而吉凶禍福有所不計，蓋雖未至於自然，而已非有所為而為矣。此反之之事，董子所謂「正其義不謀其利，明其道不計其功」，正此意也。程子曰：「動容周旋中禮者，盛德之至。行法以俟命者，『朝聞道夕死可矣』之意也。」呂氏曰：「法由此立，命由此出，聖人也；行法以俟命，君子也。聖人性之，君子所以復其性也。」</span><br/>
<p/>
<span class="original">孟子曰：「說大人，則藐之，勿視其巍巍然。</span><br/>
<span class="original">堂高數仞，榱題數尺，我得志弗為也；食前方丈，侍妾數百人，我得志弗為也；般樂飲酒，驅騁田獵，後車千乘，我得志弗為也。在彼者，皆我所不為也；在我者，皆古之制也，吾何畏彼哉？」</span><br/>
<span class="normal">榱，楚危反。般，音盤。樂，音洛。乘，去聲。榱，桷也。題，頭也。食前方丈，饌食列於前者，方一丈也。此皆其所謂巍巍然者，我雖得志，有所不為，而所守者皆古聖賢之法，則彼之巍巍者，何足道哉！楊氏曰：「孟子此章，以己之長，方人之短，猶有此等氣象，在孔子則無此矣。」</span><br/>
<p/>
<span class="original">孟子曰：「養心莫善於寡欲。其為人也寡欲，雖有不存焉者，寡矣；其為人也多欲，雖有存焉者，寡矣。」</span><br/>
<span class="normal">欲，如口鼻耳目四支之欲，雖人之所不能無，然多而不節，未有不失其本心者，學者所當深戒也。程子曰：「所欲不必沈溺，只有所向便是欲。」</span><br/>
<p/>
<span class="original">曾皙嗜羊棗，而曾子不忍食羊棗。</span><br/>
<span class="original">公孫丑問曰：「膾炙與羊棗孰美？」孟子曰：「膾炙哉！」公孫丑曰：「然則曾子何為食膾炙而不食羊棗？」曰：「膾炙所同也，羊棗所獨也。諱名不諱姓，姓所同也，名所獨也。」</span><br/>
<span class="normal">肉聶而切之為膾。炙，炙肉也。</span><br/>
<p/>
<span class="original">萬章問曰：「孔子在陳曰：『盍歸乎來！吾黨之士狂簡，進取，不忘其初。』孔子在陳，何思魯之狂士？」</span><br/>
<span class="original">孟子曰：「孔子『不得中道而與之，必也狂獧乎！狂者進取，獧者有所不為也』。孔子豈不欲中道哉？不可必得，故思其次也。」</span><br/>
<span class="original">「敢問何如斯可謂狂矣？」</span><br/>
<span class="original">曰：「如琴張、曾皙、牧皮者，孔子之所謂狂矣。」</span><br/>
<span class="original">「何以謂之狂也？」</span><br/>
<span class="original">曰：「其志嘐嘐然，曰『古之人，古之人』。夷考其行而不掩焉者也。</span><br/>
<span class="original">狂者又不可得，欲得不屑不潔之士而與之，是獧也，是又其次也。</span><br/>
<span class="original">孔子曰：『過我門而不入我室，我不憾焉者，其惟鄉原乎！鄉原，德之賊也。』」曰：「何如斯可謂之鄉原矣？」</span><br/>
<span class="original">曰：「『何以是嘐嘐也？言不顧行，行不顧言，則曰：古之人，古之人。行何為踽踽涼涼？生斯世也，為斯世也，善斯可矣。』閹然媚於世也者，是鄉原也。」</span><br/>
<span class="original">萬子曰：「一鄉皆稱原人焉，無所往而不為原人，孔子以為德之賊，何哉？」</span><br/>
<span class="original">曰：「非之無舉也，刺之無刺也；同乎流俗，合乎汙世；居之似忠信，行之似廉潔；眾皆悅之，自以為是，而不可與入堯舜之道，故曰德之賊也。</span><br/>
<span class="original">孔子曰：『惡似而非者：惡莠，恐其亂苗也；惡佞，恐其亂義也；惡利口，恐其亂信也；惡鄭聲，恐其亂樂也；惡紫，恐其亂朱也；惡鄉原，恐其亂德也。』</span><br/>
<span class="original">君子反經而已矣。經正，則庶民興；庶民興，斯無邪慝矣。」</span><br/>
<span class="normal">反，復也。經，常也，萬世不易之常道也。興，興起於善也。邪慝，如鄉原之屬是也。世衰道微，大經不正，故人人得為異說以濟其私，而邪慝并起，不可勝正，君子於此，亦復其常道而已。常道既復，則民興於善，而是非明白，無所回互，雖有邪慝，不足以惑之矣。尹氏曰：「君子取夫狂獧者，蓋以狂者志大而可與進道，獧者有所不為，而可與有為也。所惡於鄉原，而欲痛絕之者，為其似是而非，惑人之深也。絕之之術無他焉，亦曰反經而已矣。」</span><br/>
<p/>
<span class="original">孟子曰：「由堯舜至於湯，五百有餘歲，若禹、皋陶，則見而知之；若湯，則聞而知之。</span><br/>
<span class="original">由湯至於文王，五百有餘歲，若伊尹、萊朱則見而知之；若文王，則聞而知之。</span><br/>
<span class="original">由文王至於孔子，五百有餘歲，若太公望、散宜生，則見而知之；若孔子，則聞而知之。</span><br/>
<span class="original">由孔子而來至於今，百有餘歲，去聖人之世，若此其未遠也；近聖人之居，若此其甚也，然而無有乎爾，則亦無有乎爾。」</span><br/>
<span class="normal">林氏曰：「孟子言孔子至今時未遠，鄒魯相去又近，然而已無有見而知之者矣；則五百餘歲之後，又豈復有聞而知之者乎？」愚按：此言，雖若不敢自謂已得其傳，而憂後世遂失其傳，然乃所以自見其有不得辭者，而又以見夫天理民彝不可泯滅，百世之下，必將有神會而心得之者耳。故於篇終，歷序群聖之統，而終之以此，所以明其傳之有在，而又以俟後聖於無窮也，其指深哉！有宋元豐八年，河南程顥伯淳卒。潞公文彥博題其墓曰：「明道先生。」而其弟頤正叔序之曰：「周公歿，聖人之道不行；孟軻死，聖人之學不傳。道不行，百世無善治；學不傳，千載無真儒。無善治，士猶得以明夫善治之道，以淑諸人，以傳諸後；無真儒，則天下貿貿焉莫知所之，人欲肆而天理滅矣。先生生乎千四百年之後，得不傳之學於遺經，以興起斯文為己任。辨異端，闢邪說，使聖人之道渙然復明於世。蓋自孟子之後，一人而已。然學者於道不知所向，則孰知斯人之為功？不知所至，則孰知斯名之稱情也哉？」</span><br/>
<p/>

</body></html>
