
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-TW">
<head>
 <meta http-equiv="Content-Type" content="text/html; charset=utf-8" />
 <meta http-equiv="Content-Language" content="zh-TW" />
<title>中庸章句</title>
<link rel="stylesheet" href="style.css" type="text/css" />
</head>
<body>
<div id="ch4"></div>
<h2>中庸章句</h2>
<span class="normal">中者，不偏不倚、無過不及之名。庸，平常也。</span><br/>
<p/>
<span class="original">子程子曰：「不偏之謂中，不易之謂庸。中者，天下之正道，庸者，天下之定理。」此篇乃孔門傳授心法，子思恐其久而差也，故筆之於書，以授孟子。其書始言一理，中散為萬事，末復合為一理，「放之則彌六合，卷之則退藏於密」，其味無窮，皆實學也。善讀者玩索而有得焉，則終身用之，有不能盡者矣。</span><br/>
<span class="normal"></span><br/>
<p/>
<span class="original">天命之謂性，率性之謂道，脩道之謂教。</span><br/>
<span class="original">道也者，不可須臾離也，可離非道也。是故君子戒慎乎其所不睹，恐懼乎其所不聞。</span><br/>
<span class="original">莫見乎隱，莫顯乎微，故君子慎其獨也。</span><br/>
<span class="original">喜怒哀樂之未發，謂之中；發而皆中節，謂之和。中也者，天下之大本也；和也者，天下之達道也。</span><br/>
<span class="original">致中和，天地位焉，萬物育焉。</span><br/>
<span class="normal">致，推而極之也。位者，安其所也。育者，遂其生也。自戒懼而約之，以至於至靜之中，無少偏倚，而其守不失，則極其中而天地位矣。自謹獨而精之，以至於應物之處，無少差謬，而無適不然，則極其和而萬物育矣。蓋天地萬物本吾一體，吾之心正，則天地之心亦正矣，吾之氣順，則天地之氣亦順矣。故其效驗至於如此。此學問之極功、聖人之能事，初非有待於外，而修道之教亦在其中矣。是其一體一用雖有動靜之殊，然必其體立而後用有以行，則其實亦非有兩事也。故於此合而言之，以結上文之意。</span><br/>
<p/>
<span class="original">右第一章。子思述所傳之意以立言：首明道之本原出於天而不可易，其實體備於己而不可離，次言存養省察之要，終言聖神功化之極。蓋欲學者於此反求諸身而自得之，以去夫外誘之私，而充其本然之善，楊氏所謂一篇之體要是也。其下十章，蓋子思引夫子之言，以終此章之義。</span><br/>
<span class="normal"></span><br/>
<p/>
<span class="original">仲尼曰：「君子中庸，小人反中庸。</span><br/>
<span class="original">君子之中庸也，君子而時中；小人之中庸也，小人而無忌憚也。」</span><br/>
<span class="normal">王肅本作「小人之反中庸也」，程子亦以為然。今從之。君子之所以為中庸者，以其有君子之德，而又能隨時以處中也。小人之所以反中庸者，以其有小人之心，而又無所忌憚也。蓋中無定體，隨時而在，是乃平常之理也。君子知其在我，故能戒謹不睹、恐懼不聞，而無時不中。小人不知有此，則肆欲妄行，而無所忌憚矣。</span><br/>
<p/>
<span class="original">右第二章。</span><br/>
<span class="normal">此下十章，皆論中庸以釋首章之義。文雖不屬，而意實相承也。變和言庸者，游氏曰：「以性情言之，則曰中和，以德行言之，則曰中庸是也。」然中庸之中，實兼中和之義。</span><br/>
<p/>
<span class="original">子曰：「中庸其至矣乎！民鮮能久矣！」</span><br/>
<span class="normal">鮮，上聲。下同。過則失中，不及則未至，故惟中庸之德為至。然亦人所同得，初無難事，但世教衰，民不興行，故鮮能之，今已久矣。論語無能字。</span><br/>
<p/>
<span class="original">右第三章。</span><br/>
<span class="normal"></span><br/>
<p/>
<span class="original">子曰：「道之不行也，我知之矣，知者過之，愚者不及也；道之不明也，我知之矣，賢者過之，不肖者不及也。</span><br/>
<span class="original">人莫不飲食也，鮮能知味也。」</span><br/>
<span class="normal">道不可離，人自不察，是以有過不及之弊。</span><br/>
<p/>
<span class="original">右第四章。</span><br/>
<span class="normal"></span><br/>
<p/>
<span class="original">子曰：「道其不行矣夫！」</span><br/>
<span class="normal">夫，音扶。由不明，故不行。</span><br/>
<p/>
<span class="original">右第五章。</span><br/>
<span class="normal">此章承上章而舉其不行之端，以起下章之意。</span><br/>
<p/>
<span class="original">子曰：「舜其大知也與！舜好問而好察邇言，隱惡而揚善，執其兩端，用其中於民，其斯以為舜乎！」</span><br/>
<span class="normal">知，去聲。與，平聲。好，去聲。舜之所以為大知者，以其不自用而取諸人也。邇言者，淺近之言，猶必察焉，其無遺善可知。然於其言之未善者則隱而不宣，其善者則播而不匿，其廣大光明又如此，則人孰不樂告以善哉。兩端，謂眾論不同之極致。蓋凡物皆有兩端，如小大厚薄之類，於善之中又執其兩端，而量度以取中，然後用之，則其擇之審而行之至矣。然非在我之權度精切不差，何以與此。此知之所以無過不及，而道之所以行也。</span><br/>
<p/>
<span class="original">右第六章。</span><br/>
<span class="normal"></span><br/>
<p/>
<span class="original">子曰：「人皆曰予知，驅而納諸罟擭陷阱之中，而莫之知辟也。人皆曰予知，擇乎中庸而不能期月守也。」</span><br/>
<span class="normal">予知之知，去聲。罟，音古。擭，胡化反。阱，才性反。辟，避同。期，居之反。罟，網也；擭，機檻也；陷阱，坑坎也；皆所以掩取禽獸者也。擇乎中庸，辨別眾理，以求所謂中庸，即上章好問用中之事也。期月，匝一月也。言知禍而不知辟，以況能擇而不能守，皆不得為知也。</span><br/>
<p/>
<span class="original">右第七章。</span><br/>
<span class="normal">承上章大知而言，又舉不明之端，以起下章也。</span><br/>
<p/>
<span class="original">子曰：「回之為人也，擇乎中庸，得一善，則拳拳服膺而弗失之矣。」</span><br/>
<span class="normal">回，孔子弟子顏淵名。拳拳，奉持之貌。服，猶著也。膺，胸也。奉持而著之心胸之間，言能守也。顏子蓋真知之，故能擇能守如此，此行之所以無過不及，而道之所以明也。</span><br/>
<p/>
<span class="original">右第八章。</span><br/>
<span class="normal"></span><br/>
<p/>
<span class="original">子曰：「天下國家可均也，爵祿可辭也，白刃可蹈也，中庸不可能也。」</span><br/>
<span class="normal">均，平治也。三者亦知仁勇之事，天下之至難也，然不必其合於中庸，則質之近似者皆能以力為之。若中庸，則雖不必皆如三者之難，然非義精仁熟，而無一毫人欲之私者，不能及也。三者難而易，中庸易而難，此民之所以鮮能也。</span><br/>
<p/>
<span class="original">右第九章。</span><br/>
<span class="normal">亦承上章以起下章。</span><br/>
<p/>
<span class="original">子路問強。</span><br/>
<span class="original">子曰：「南方之強與？北方之強與？抑而強與？</span><br/>
<span class="original">寬柔以教，不報無道，南方之強也，君子居之。</span><br/>
<span class="original">衽金革，死而不厭，北方之強也，而強者居之。</span><br/>
<span class="original">故君子和而不流，強哉矯！中立而不倚，強哉矯！國有道，不變塞焉，強哉矯！國無道，至死不變，強哉矯！」</span><br/>
<span class="normal">此四者，汝之所當強也。矯，強貌。詩曰「矯矯虎臣」是也。倚，偏著也。塞，未達也。國有道，不變未達之所守；國無道，不變平生之所守也。此則所謂中庸之不可能者，非有以自勝其人欲之私，不能擇而守也。君子之強，孰大於是。夫子以是告子路者，所以抑其血氣之剛，而進之以德義之勇也。</span><br/>
<p/>
<span class="original">右第十章。</span><br/>
<span class="normal"></span><br/>
<p/>
<span class="original">子曰：「素隱行怪，後世有述焉，吾弗為之矣。</span><br/>
<span class="original">君子遵道而行，半塗而廢，吾弗能已矣。</span><br/>
<span class="original">君子依乎中庸，遯世不見知而不悔，唯聖者能之。</span><br/>
<span class="normal">不為索隱行怪，則依乎中庸而已。不能半塗而廢，是以遯世不見知而不悔也。此中庸之成德，知之盡、仁之至、不賴勇而裕如者，正吾夫子之事，而猶不自居也。故曰唯聖者能之而已。</span><br/>
<p/>
<span class="original">右第十一章。</span><br/>
<span class="normal">子思所引夫子之言，以明首章之義者止此。蓋此篇大旨，以知仁勇三達德為入道之門。故於篇首，即以大舜、顏淵、子路之事明之。舜，知也；顏淵，仁也；子路，勇也：三者廢其一，則無以造道而成德矣。餘見第二十章。</span><br/>
<p/>
<span class="original">君子之道費而隱。</span><br/>
<span class="original">夫婦之愚，可以與知焉，及其至也，雖聖人亦有所不知焉；夫婦之不肖，可以能行焉，及其至也，雖聖人亦有所不能焉。天地之大也，人猶有所憾。故君子語大，天下莫能載焉；語小，天下莫能破焉。</span><br/>
<span class="original">詩云：「鳶飛戾天，魚躍于淵。」言其上下察也。</span><br/>
<span class="original">君子之道，造端乎夫婦；及其至也，察乎天地。</span><br/>
<span class="normal">結上文。</span><br/>
<p/>
<span class="original">右第十二章。子思之言，蓋以申明首章道不可離之意也。其下八章，雜引孔子之言以明之。</span><br/>
<span class="normal"></span><br/>
<p/>
<span class="original">子曰：「道不遠人。人之為道而遠人，不可以為道。</span><br/>
<span class="original">詩云：『伐柯伐柯，其則不遠。』執柯以伐柯，睨而視之，猶以為遠。故君子以人治人，改而止。</span><br/>
<span class="original">忠恕違道不遠，施諸己而不願，亦勿施於人。</span><br/>
<span class="original">君子之道四，丘未能一焉：所求乎子，以事父未能也；所求乎臣，以事君未能也；所求乎弟，以事兄未能也；所求乎朋友，先施之未能也。庸德之行，庸言之謹，有所不足，不敢不勉，有餘不敢盡；言顧行，行顧言，君子胡不慥慥爾！」</span><br/>
<span class="normal">子、臣、弟、友，四字絕句。求，猶責也。道不遠人，凡己之所以責人者，皆道之所當然也，故反之以自責而自修焉。庸，平常也。行者，踐其實。謹者，擇其可。德不足而勉，則行益力；言有餘而訒，則謹益至。謹之至則言顧行矣；行之力則行顧言矣。慥慥，篤實貌。言君子之言行如此，豈不慥慥乎，贊美之也。凡此皆不遠人以為道之事。張子所謂「以責人之心責己則盡道」是也。</span><br/>
<p/>
<span class="original">右第十三章。</span><br/>
<span class="normal">道不遠人者，夫婦所能，丘未能一者，聖人所不能，皆費也。而其所以然者，則至隱存焉。下章放此。</span><br/>
<p/>
<span class="original">君子素其位而行，不願乎其外。</span><br/>
<span class="original">素富貴，行乎富貴；素貧賤，行乎貧賤；素夷狄，行乎夷狄；素患難，行乎患難；君子無入而不自得焉。</span><br/>
<span class="original">在上位不陵下，在下位不援上，正己而不求於人則無怨。上不怨天，下不尤人。</span><br/>
<span class="original">故君子居易以俟命，小人行險以徼幸。</span><br/>
<span class="original">子曰：「射有似乎君子；失諸正鵠，反求諸其身。」</span><br/>
<span class="normal">正，音征。鵠，工毒反。畫布曰正，棲皮曰鵠，皆侯之中，射之的也。子思引此孔子之言，以結上文之意。</span><br/>
<p/>
<span class="original">右第十四章。</span><br/>
<span class="normal">子思之言也。凡章首無「子曰」字者放此。</span><br/>
<p/>
<span class="original">君子之道，辟如行遠必自邇，辟如登高必自卑。</span><br/>
<span class="original">詩曰：「妻子好合，如鼓瑟琴；兄弟既翕，和樂且耽；宜爾室家；樂爾妻帑。」</span><br/>
<span class="original">子曰：「父母其順矣乎！」</span><br/>
<span class="normal">夫子誦此詩而贊之曰：人能和於妻子，宜於兄弟如此，則父母其安樂之矣。子思引詩及此語，以明行遠自邇、登高自卑之意。</span><br/>
<p/>
<span class="original">右第十五章。</span><br/>
<span class="normal"></span><br/>
<p/>
<span class="original">子曰：「鬼神之為德，其盛矣乎！</span><br/>
<span class="original">視之而弗見，聽之而弗聞，體物而不可遺。</span><br/>
<span class="original">使天下之人齊明盛服，以承祭祀。洋洋乎！如在其上，如在其左右。</span><br/>
<span class="original">詩曰：『神之格思，不可度思！矧可射思！』</span><br/>
<span class="original">夫微之顯，誠之不可揜如此夫。」</span><br/>
<span class="normal">夫，音扶。誠者，真實無妄之謂。陰陽合散，無非實者。故其發見之不可揜如此。</span><br/>
<p/>
<span class="original">右第十六章。</span><br/>
<span class="normal">不見不聞，隱也。體物如在，則亦費矣。此前三章，以其費之小者而言。此後三章，以其費之大者而言。此一章，兼費隱、包大小而言。</span><br/>
<p/>
<span class="original">子曰：「舜其大孝也與！德為聖人，尊為天子，富有四海之內。宗廟饗之，子孫保之。</span><br/>
<span class="original">故大德必得其位，必得其祿，必得其名，必得其壽。</span><br/>
<span class="original">故天之生物，必因其材而篤焉。故栽者培之，傾者覆之，</span><br/>
<span class="original">詩曰：『嘉樂君子，憲憲令德！宜民宜人；受祿于天；保佑命之，自天申之！』</span><br/>
<span class="original">故大德者必受命。」</span><br/>
<span class="normal">受命者，受天命為天子也。</span><br/>
<p/>
<span class="original">右第十七章。</span><br/>
<span class="normal">此由庸行之常，推之以極其至，見道之用廣也。而其所以然者，則為體微矣。後二章亦此意。</span><br/>
<p/>
<span class="original">子曰：「無憂者其惟文王乎！以王季為父，以武王為子，父作之，子述之。</span><br/>
<span class="original">武王纘大王、王季、文王之緒。壹戎衣而有天下，身不失天下之顯名。尊為天子，富有四海之內。宗廟饗之，子孫保之。</span><br/>
<span class="original">武王末受命，周公成文武之德，追王大王、王季，上祀先公以天子之禮。斯禮也，達乎諸侯大夫，及士庶人。父為大夫，子為士；葬以大夫，祭以士。父為士，子為大夫；葬以士，祭以大夫。期之喪達乎大夫，三年之喪達乎天子，父母之喪無貴賤一也。」</span><br/>
<span class="normal">追王之王，去聲。此言周公之事。末，猶老也。追王，蓋推文武之意，以及乎王跡之所起也。先公，組紺以上至后稷也。上祀先公以天子之禮，又推大王、王季之意，以及於無窮也。制為禮法，以及天下，使葬用死者之爵，祭用生者之祿。喪服自期以下，諸侯絕；大夫降；而父母之喪，上下同之，推己以及人也。</span><br/>
<p/>
<span class="original">右第十八章。</span><br/>
<span class="normal"></span><br/>
<p/>
<span class="original">子曰：「武王、周公，其達孝矣乎！</span><br/>
<span class="original">夫孝者：善繼人之志，善述人之事者也。</span><br/>
<span class="original">春秋脩其祖廟，陳其宗器，設其裳衣，薦其時食。</span><br/>
<span class="original">宗廟之禮，所以序昭穆也；序爵，所以辨貴賤也；序事，所以辨賢也；旅酬下為上，所以逮賤也；燕毛，所以序齒也。</span><br/>
<span class="original">踐其位，行其禮，奏其樂，敬其所尊，愛其所親，事死如事生，事亡如事存，孝之至也。</span><br/>
<span class="original">郊社之禮，所以事上帝也，宗廟之禮，所以祀乎其先也。明乎郊社之禮、禘嘗之義，治國其如示諸掌乎。」</span><br/>
<span class="normal">郊，祀天。社，祭地。不言后土者，省文也。禘，天子宗廟之大祭，追祭太祖之所自出於太廟，而以太祖配之也。嘗，秋祭也。四時皆祭，舉其一耳。禮必有義，對舉之，互文也。示，與視同。視諸掌，言易見也。此與論語文意大同小異，記有詳略耳。</span><br/>
<p/>
<span class="original">右第十九章。</span><br/>
<span class="normal"></span><br/>
<p/>
<span class="original">哀公問政。</span><br/>
<span class="original">子曰：「文武之政，布在方策。其人存，則其政舉；其人亡，則其政息。</span><br/>
<span class="original">人道敏政，地道敏樹。夫政也者，蒲盧也。</span><br/>
<span class="original">故為政在人，取人以身，脩身以道，脩道以仁。</span><br/>
<span class="original">仁者人也，親親為大；義者宜也，尊賢為大；親親之殺，尊賢之等，禮所生也。</span><br/>
<span class="original">在下位不獲乎上，民不可得而治矣！</span><br/>
<span class="original">故君子不可以不脩身；思脩身，不可以不事親；思事親，不可以不知人；思知人，不可以不知天。」</span><br/>
<span class="original">天下之達道五，所以行之者三：曰君臣也，父子也，夫婦也，昆弟也，朋友之交也：五者天下之達道也。知、仁、勇三者，天下之達德也，所以行之者一也。</span><br/>
<span class="original">或生而知之，或學而知之，或困而知之，及其知之一也；或安而行之，或利而行之，或勉強而行之，及其成功一也。</span><br/>
<span class="original">子曰：「好學近乎知，力行近乎仁，知恥近乎勇。</span><br/>
<span class="original">知斯三者，則知所以脩身；知所以脩身，則知所以治人；知所以治人，則知所以治天下國家矣。」</span><br/>
<span class="original">凡為天下國家有九經，曰：脩身也，尊賢也，親親也，敬大臣也，體群臣也，子庶民也，來百工也，柔遠人也，懷諸侯也。</span><br/>
<span class="original">脩身則道立，尊賢則不惑，親親則諸父昆弟不怨，敬大臣則不眩，體群臣則士之報禮重，子庶民則百姓勸，來百工則財用足，柔遠人則四方歸之，懷諸侯則天下畏之。</span><br/>
<span class="original">齊明盛服，非禮不動，所以脩身也；去讒遠色，賤貨而貴德，所以勸賢也；尊其位，重其祿，同其好惡，所以勸親親也；官盛任使，所以勸大臣也；忠信重祿，所以勸士也；時使薄斂，所以勸百姓也；日省月試，既稟稱事，所以勸百工也；送往迎來，嘉善而矜不能，所以柔遠人也；繼絕世，舉廢國，治亂持危，朝聘以時，厚往而薄來，所以懷諸侯也。</span><br/>
<span class="original">凡為天下國家有九經，所以行之者一也。</span><br/>
<span class="original">凡事豫則立，不豫則廢。言前定則不跲，事前定則不困，行前定則不疚，道前定則不窮。</span><br/>
<span class="original">在下位不獲乎上，民不可得而治矣；獲乎上有道：不信乎朋友，不獲乎上矣；信乎朋友有道：不順乎親，不信乎朋友矣；順乎親有道：反諸身不誠，不順乎親矣；誠身有道：不明乎善，不誠乎身矣。</span><br/>
<span class="original">誠者，天之道也；誠之者，人之道也。誠者不勉而中，不思而得，從容中道，聖人也。誠之者，擇善而固執之者也。</span><br/>
<span class="original">博學之，審問之，慎思之，明辨之，篤行之。</span><br/>
<span class="original">有弗學，學之弗能弗措也；有弗問，問之弗知弗措也；有弗思，思之弗得弗措也；有弗辨，辨之弗明弗措也；有弗行，行之弗篤弗措也；人一能之己百之，人十能之己千之。</span><br/>
<span class="original">果能此道矣，雖愚必明，雖柔必強。</span><br/>
<span class="normal">明者擇善之功，強者固執之效。呂氏曰：「君子所以學者，為能變化氣質而已。德勝氣質，則愚者可進於明，柔者可進於強。不能勝之，則雖有志於學，亦愚不能明，柔不能立而已矣。蓋均善而無惡者，性也，人所同也；昏明強弱之稟不齊者，才也，人所異也。誠之者所以反其同而變其異也。夫以不美之質，求變而美，非百倍其功，不足以致之。今以鹵莽滅裂之學，或作或輟，以變其不美之質，及不能變，則曰天質不美，非學所能變。是果於自棄，其為不仁甚矣！」</span><br/>
<p/>
<span class="original">右第二十章。</span><br/>
<span class="normal">此引孔子之言，以繼大舜、文、武、周公之緒，明其所傳之一致，舉而措之，亦猶是耳。蓋包費隱、兼小大，以終十二章之意。章內語誠始詳，而所謂誠者，實此篇之樞紐也。又按：孔子家語，亦載此章，而其文尤詳。「成功一也」之下，有「公曰：子之言美矣！至矣！寡人實固，不足以成之也」。故其下復以「子曰」起答辭。今無此問辭，而猶有「子曰」二字；蓋子思刪其繁文以附于篇，而所刪有不盡者，今當為衍文也。「博學之」以下，家語無之，意彼有闕文，抑此或子思所補也歟？1. 脩 : 原作「仁」。據清仿宋大字本改。</span><br/>
<p/>
<span class="original">自誠明，謂之性；自明誠，謂之教。誠則明矣，明則誠矣。</span><br/>
<span class="normal">自，由也。德無不實而明無不照者，聖人之德。所性而有者也，天道也。先明乎善，而後能實其善者，賢人之學。由教而入者也，人道也。誠則無不明矣，明則可以至於誠矣。</span><br/>
<p/>
<span class="original">右第二十一章。子思承上章夫子天道、人道之意而立言也。自此以下十二章，皆子思之言，以反覆推明此章之意。</span><br/>
<span class="normal"></span><br/>
<p/>
<span class="original">唯天下至誠，為能盡其性；能盡其性，則能盡人之性；能盡人之性，則能盡物之性；能盡物之性，則可以贊天地之化育；可以贊天地之化育，則可以與天地參矣。</span><br/>
<span class="normal">天下至誠，謂聖人之德之實，天下莫能加也。盡其性者德無不實，故無人欲之私，而天命之在我者，察之由之，巨細精粗，無毫髮之不盡也。人物之性，亦我之性，但以所賦形氣不同而有異耳。能盡之者，謂知之無不明而處之無不當也。贊，猶助也。與天地參，謂與天地並立為三也。此自誠而明者之事也。</span><br/>
<p/>
<span class="original">右第二十二章。</span><br/>
<span class="normal">言天道也。</span><br/>
<p/>
<span class="original">其次致曲，曲能有誠，誠則形，形則著，著則明，明則動，動則變，變則化，唯天下至誠為能化。</span><br/>
<span class="normal">其次，通大賢以下凡誠有未至者而言也。致，推致也。曲，一偏也。形者，積中而發外。著，則又加顯矣。明，則又有光輝發越之盛也。動者，誠能動物。變者，物從而變。化，則有不知其所以然者。蓋人之性無不同，而氣則有異，故惟聖人能舉其性之全體而盡之。其次則必自其善端發見之偏，而悉推致之，以各造其極也。曲無不致，則德無不實，而形、著、動、變之功自不能已。積而至於能化，則其至誠之妙，亦不異於聖人矣。</span><br/>
<p/>
<span class="original">右第二十三章。</span><br/>
<span class="normal">言人道也。</span><br/>
<p/>
<span class="original">至誠之道，可以前知。國家將興，必有禎祥；國家將亡，必有妖孽；見乎蓍龜，動乎四體。禍福將至：善，必先知之；不善，必先知之。故至誠如神。</span><br/>
<span class="normal">見，音現。禎祥者，福之兆。妖孽者，禍之萌。蓍，所以筮。龜，所以卜。四體，謂動作威儀之閒，如執玉高卑，其容俯仰之類。凡此皆理之先見者也。然惟誠之至極，而無一毫私偽留於心目之間者，乃能有以察其幾焉。神，謂鬼神。</span><br/>
<p/>
<span class="original">右第二十四章。</span><br/>
<span class="normal">言天道也。</span><br/>
<p/>
<span class="original">誠者自成也，而道自道也。</span><br/>
<span class="original">誠者物之終始，不誠無物。是故君子誠之為貴。</span><br/>
<span class="original">誠者非自成己而已也，所以成物也。成己，仁也；成物，知也。性之德也，合外內之道也，故時措之宜也。</span><br/>
<span class="normal">知，去聲。誠雖所以成己，然既有以自成，則自然及物，而道亦行於彼矣。仁者體之存，知者用之發，是皆吾性之固有，而無內外之殊。既得於己，則見於事者，以時措之，而皆得其宜也。</span><br/>
<p/>
<span class="original">右第二十五章。</span><br/>
<span class="normal">言人道也。</span><br/>
<p/>
<span class="original">故至誠無息。</span><br/>
<span class="original">不息則久，久則徵，</span><br/>
<span class="original">徵則悠遠，悠遠則博厚，博厚則高明。</span><br/>
<span class="original">博厚，所以載物也；高明，所以覆物也；悠久，所以成物也。</span><br/>
<span class="original">博厚配地，高明配天，悠久無疆。</span><br/>
<span class="original">如此者，不見而章，不動而變，無為而成。</span><br/>
<span class="original">天地之道，可一言而盡也：其為物不貳，則其生物不測。</span><br/>
<span class="original">天地之道：博也，厚也，高也，明也，悠也，久也。</span><br/>
<span class="original">今夫天，斯昭昭之多，及其無窮也，日月星辰繫焉，萬物覆焉。今夫地，一撮土之多，及其廣厚，載華嶽而不重，振河海而不洩，萬物載焉。今夫山，一卷石之多，及其廣大，草木生之，禽獸居之，寶藏興焉。今夫水，一勺之多，及其不測，黿鼉、蛟龍、魚鱉生焉，貨財殖焉。</span><br/>
<span class="original">詩云：「維天之命，於穆不已！」蓋曰天之所以為天也。「於乎不顯！文王之德之純！」蓋曰文王之所以為文也，純亦不已。</span><br/>
<span class="normal">於，音烏。乎，音呼。詩周頌維天之命篇。於，歎辭。穆，深遠也。不顯，猶言豈不顯也。純，純一不雜也。引此以明至誠無息之意。程子曰：「天道不已，文王純於天道，亦不已。純則無二無雜，不已則無間斷先後。」</span><br/>
<p/>
<span class="original">右第二十六章。</span><br/>
<span class="normal">言天道也。</span><br/>
<p/>
<span class="original">大哉聖人之道！</span><br/>
<span class="original">洋洋乎！發育萬物，峻極于天。</span><br/>
<span class="original">優優大哉！禮儀三百，威儀三千。</span><br/>
<span class="original">待其人而後行。</span><br/>
<span class="original">故曰苟不至德，至道不凝焉。</span><br/>
<span class="original">故君子尊德性而道問學，致廣大而盡精微，極高明而道中庸。溫故而知新，敦厚以崇禮。</span><br/>
<span class="original">是故居上不驕，為下不倍，國有道其言足以興，國無道其默足以容。詩曰「既明且哲，以保其身」，其此之謂與！</span><br/>
<span class="normal">倍，與背同。與，平聲。興，謂興起在位也。詩大雅烝民之篇。</span><br/>
<p/>
<span class="original">右第二十七章。</span><br/>
<span class="normal">言人道也。</span><br/>
<p/>
<span class="original">子曰：「愚而好自用，賤而好自專，生乎今之世，反古之道。如此者，災及其身者也。」</span><br/>
<span class="original">非天子，不議禮，不制度，不考文。</span><br/>
<span class="original">今天下車同軌，書同文，行同倫。</span><br/>
<span class="original">雖有其位，苟無其德，不敢作禮樂焉；雖有其德，苟無其位，亦不敢作禮樂焉。</span><br/>
<span class="original">子曰：「吾說夏禮，杞不足徵也；吾學殷禮，有宋存焉；吾學周禮，今用之，吾從周。」</span><br/>
<span class="normal">此又引孔子之言。杞，夏之後。徵，證也。宋，殷之後。三代之禮，孔子皆嘗學之而能言其意；但夏禮既不可考證，殷禮雖存，又非當世之法，惟周禮乃時王之制，今日所用。孔子既不得位，則從周而已。</span><br/>
<p/>
<span class="original">右第二十八章。</span><br/>
<span class="normal">承上章為下不倍而言，亦人道也。</span><br/>
<p/>
<span class="original">王天下有三重焉，其寡過矣乎！</span><br/>
<span class="original">上焉者雖善無徵，無徵不信，不信民弗從；下焉者雖善不尊，不尊不信，不信民弗從。</span><br/>
<span class="original">故君子之道：本諸身，徵諸庶民，考諸三王而不繆，建諸天地而不悖，質諸鬼神而無疑，百世以俟聖人而不惑。</span><br/>
<span class="original">質諸鬼神而無疑，知天也；百世以俟聖人而不惑，知人也。</span><br/>
<span class="original">是故君子動而世為天下道，行而世為天下法，言而世為天下則。遠之則有望，近之則不厭。</span><br/>
<span class="original">詩曰：「在彼無惡，在此無射；庶幾夙夜，以永終譽！」君子未有不如此而蚤有譽於天下者也。</span><br/>
<span class="normal">惡，去聲。射，音妒，詩作斁。詩周頌振鷺之篇。射，厭也。所謂此者，指本諸身以下六事而言。</span><br/>
<p/>
<span class="original">右第二十九章。</span><br/>
<span class="normal">承上章居上不驕而言，亦人道也。</span><br/>
<p/>
<span class="original">仲尼祖述堯舜，憲章文武；上律天時，下襲水土。</span><br/>
<span class="original">辟如天地之無不持載，無不覆幬，辟如四時之錯行，如日月之代明。</span><br/>
<span class="original">萬物並育而不相害，道並行而不相悖，小德川流，大德敦化，此天地之所以為大也。</span><br/>
<span class="normal">悖，猶背也。天覆地載，萬物並育於其間而不相害；四時日月，錯行代明而不相悖。所以不害不悖者，小德之川流；所以並育並行者，大德之敦化。小德者，全體之分；大德者，萬殊之本。川流者，如川之流，脈絡分明而往不息也。敦化者，敦厚其化，根本盛大而出無窮也。此言天地之道，以見上文取辟之意也。</span><br/>
<p/>
<span class="original">右第三十章。</span><br/>
<span class="normal">言天道也。</span><br/>
<p/>
<span class="original">唯天下至聖，為能聰明睿知，足以有臨也；寬裕溫柔，足以有容也；發強剛毅，足以有執也；齊莊中正，足以有敬也；文理密察，足以有別也。</span><br/>
<span class="original">溥博淵泉，而時出之。</span><br/>
<span class="original">溥博如天，淵泉如淵。見而民莫不敬，言而民莫不信，行而民莫不說。</span><br/>
<span class="original">是以聲名洋溢乎中國，施及蠻貊；舟車所至，人力所通；天之所覆，地之所載，日月所照，霜露所隊；凡有血氣者，莫不尊親，故曰配天。</span><br/>
<span class="normal">施，去聲。隊，音墜。舟車所至以下，蓋極言之。配天，言其德之所及，廣大如天也。</span><br/>
<p/>
<span class="original">右第三十一章。</span><br/>
<span class="normal">承上章而言小德之川流，亦天道也。</span><br/>
<p/>
<span class="original">唯天下至誠，為能經綸天下之大經，立天下之大本，知天地之化育。夫焉有所倚？</span><br/>
<span class="original">肫肫其仁！淵淵其淵！浩浩其天！</span><br/>
<span class="original">苟不固聰明聖知達天德者，其孰能知之？</span><br/>
<span class="normal">聖知之知，去聲。固，猶實也。鄭氏曰：「惟聖人能知聖人也。」</span><br/>
<p/>
<span class="original">右第三十二章。</span><br/>
<span class="normal">承上章而言大德之敦化，亦天道也。前章言至聖之德，此章言至誠之道。然至誠之道，非至聖不能知；至聖之德，非至誠不能為，則亦非二物矣。此篇言聖人天道之極致，至此而無以加矣。</span><br/>
<p/>
<span class="original">詩曰「衣錦尚絅」，惡其文之著也。故君子之道，闇然而日章；小人之道，的然而日亡。君子之道：淡而不厭，簡而文，溫而理，知遠之近，知風之自，知微之顯，可與入德矣。</span><br/>
<span class="original">詩云：「潛雖伏矣，亦孔之昭！」故君子內省不疚，無惡於志。君子之所不可及者，其唯人之所不見乎。</span><br/>
<span class="original">詩云：「相在爾室，尚不愧于屋漏。」故君子不動而敬，不言而信。</span><br/>
<span class="original">詩曰：「奏假無言，時靡有爭。」是故君子不賞而民勸，不怒而民威於鈇鉞。</span><br/>
<span class="original">詩曰：「不顯惟德！百辟其刑之。」是故君子篤恭而天下平。</span><br/>
<span class="original">詩云：「予懷明德，不大聲以色。」子曰：「聲色之於以化民，末也。」詩曰：「德輶如毛」，毛猶有倫。「上天之載，無聲無臭」，至矣！</span><br/>
<span class="normal">輶，由、酉二音。詩大雅皇矣之篇。引之以明上文所謂不顯之德者，正以其不大聲與色也。又引孔子之言，以為聲色乃化民之末務，今但言不大之而已，則猶有聲色者存，是未足以形容不顯之妙。不若烝民之詩所言「德輶如毛」，則庶乎可以形容矣，而又自以為謂之毛，則猶有可比者，是亦未盡其妙。不若文王之詩所言「上天之事，無聲無臭」，然後乃為不顯之至耳。蓋聲臭有氣無形，在物最為微妙，而猶曰無之，故惟此可以形容不顯篤恭之妙。非此德之外，又別有是三等，然後為至也。</span><br/>
<p/>
<span class="original">右第三十三章。子思因前章極致之言，反求其本，復自下學為己謹獨之事，推而言之，以馴致乎篤恭而天下平之盛。又贊其妙，至於無聲無臭而後已焉。蓋舉一篇之要而約言之，其反復丁寧示人之意，至深切矣，學者其可不盡心乎！</span><br/>
<span class="normal"></span><br/>
<p/>

</body></html>
